[{"1":"দরসে হাদিসঃ ১০টি বিষয়ে রাসূলুল্লাহ (ﷺ) এর  আদেশ","2":"দরসে হাদিসঃ ১০টি বিষয়ে রাসূলুল্লাহ (ﷺ) এর  আদেশ।\n\nহযরত মুআয রাদ্বিয়াল্লাহু তাআলা আনহু হতে বর্ণিত, তিনি বলেন, রাসূল সাল্লাল্লাহু আলাইহি ওয়াসাল্লাম আমাকে দশটি জিনিসের আদেশ দিয়েছেন। হুজুর ইরশাদ করেন-\n১. মহান রবের সাথে কাউকে শরিক করোনা, যদিও তোমাকে হত্যা করা হয় কিংবা জ্বালিয়ে দেওয়া হয়।\n২. স্বীয় মাতা-পিতার নাফরমানি করোনা, যদিও তারা তোমাকে ঘরবাড়ী ও সম্পদ থেকে বের হয়ে যাবার আদেশ দেন।\n৩. ফরয নামায ইচ্ছাকৃতভাবে কখনো ছেড়ে দিও না, কেননা কেউ স্বেচ্ছায় ফরয নামায ছেড়ে দিলে তার উপর থেকে আল্লাহর করুণার দায়িত্ব চলে যায়।\n৪. কখনো মদ পান করোনা, কারণ সেটা সমস্ত অশ্লীলতার শির।\n৫. গুনাহ থেকে নিজেকে রক্ষা  করো, কেননা গুনাহ\u0027র কারণে আল্লাহর অসন্তুষ্টি অবতীর্ণ হয়।\n৬. জিহাদ থেকে পালানো থেকে বেঁচে থাকো, যদিও লোকেরা মারা যায়।\n৭. আর যখন মানুষকে মহামারির মৃত্যু স্পর্শ করে আর তুমি তাদের মধ্যে থাকো, তাহলে তুমি সেখানে অটল থাকো।\n৮. নিজের উপার্জন থেকে পরিবার-পরিজনের জন্য ব্যয় করো।\n৯. স্বীয় আদব শিক্ষাদানের লাঠি তাদের (পরিবার-পরিজন) উপর থেকে তুলে নিও না।\n১০. তাদেরকে আল্লাহর ভয় দেখাও।\n\nসূত্র- মুসনাদে আহমদ, মিশকাতুল মাসাবীহ হাদিস নং-৫৫।"},{"1":"৮ প্রকার লোকের হিসেব নেয়া হয় না","2":"৮ প্রকার লোকের হিসেব নেয়া হয় না\nhttp://www.sunni-encyclopedia.com/2020/04/blog-post_48.html"},{"1":"দরসে হাদিসঃ পবিত্রতা, প্রশ্রাব ও পানির আদব","2":"দরসে হাদিসঃ পবিত্রতা, প্রশ্রাব ও পানির আদব\n\n১. হযরত আবূ হোরায়রা রাদ্বিয়াল্লাহু তা\u0027আলা আনহু  থেকে বর্ণিত, তিনি বলেন, রাসুলুল্লাহ সাল্লাল্লাহু আলাইহি ওয়াসাল্লাম ইরশাদ করেছেন, তোমাদের মধ্যে কেউ যেনো স্থির পানিতে, যা প্রবাহমান নয়, কখনো প্রস্রাব না করে, অতঃপর যেহেতু তাতে গোসল করবে।\n\nসূত্র- বোখারি ও মুসলিম শরিফ, মিশকাতুল মাসাবীহ, হাদিস নং-৪৩৬।\n\n২. হযরত আবদুল্লাহ ইবনে যায়দ ইবনে আ-সিম রাদ্বিয়াল্লাহু তা\u0027আলা আনহুকে বলা হলো, \"আপনি আমাদের সামনে রাসুলুল্লাহ সাল্লাল্লাহু আলাইহি ওয়াসাল্লাম\u0027র ওযূ করুন।\"  তখন তিনি পানির পাত্র তলব করলেন। তা থেকে হাতের উপর পানি নিয়ে তিনবার ধুলেন। অতঃপর আপন হাত পাত্রের মধ্যে প্রবেশ করালেন। তারপর বের করলেন। তারপর এক অঞ্জলি পানি দ্বারা কুল্লি করলেন এবং নাকের ভিতর পানি দিলেন। এটা তিনি তিনবার করলেন। তারপর আপন হাত পানিতে প্রবেশ করিয়ে বের করলেন এবং আপন মুখ তিনবার ধুলেন। তারপর আবার হাত পাত্রে প্রবেশ করিয়ে বের করলেন, তখন কুনুই পর্যন্ত উভয় হাত দু\u0027দুবার ধৌত করলেন (তিনবার ধৌত করার বর্ণনা অন্য হাদিসে এসেছে)। তারপর হাত প্রবেশ করিয়ে বের করলেন, তখন মাথা মাসেহ করলেন। আর (মাসেহ করার সময়) উভয় হাত মাথার সামনে-পিছনে নিয়ে গেলেন (কান ও গাড় মাসেহের বর্ণনা অন্য হাদিসে এসেছে)। তারপর গোড়ালি সমেত পা দু\u0027টি ধুলেন। অতঃপর বললেন, \"রাসুলুল্লাহ সাল্লাল্লাহু তা\u0027আলা আলাইহি ওয়াসাল্লাম\u0027র ওযূ এরূপই ছিলো।\n\nসূত্র- বোখারি ও মুসলিম শরিফ, মিশকাতুল মাসাবীহ, হাদিস নং-৩৬২।\n\n৩. হযরত ওসমান রাদ্বিয়াল্লাহু তা\u0027আলা আনহু হতে বর্ণিত, তিনি বলেন, রাসূলুল্লাহ সাল্লাল্লাহু তা\u0027আলা আলাইহি ওয়াসাল্লাম ইরশাদ করেছেন- যে ব্যক্তি ওযূ করে, তবে উত্তমরূপে (সুন্নাতসমূহ ও মুস্তাহাবসমূহ সহকারে) ওযূ করে, তার গুনাহসমূহ (সগীরাহ/ছোট গুনাহ) শরীর হতে বের হয়ে যায়। এমনকি তার নখের নিচ থেকেও বের হয়ে যায়। \nসূত্র- বোখারি ও মুসলিম, মিশকাতুল মাসাবীহ, হাদিস নং-২৬৪।"},{"1":"দরসে হাদিসঃ ফজর ও শয়তানের ধোঁকা, কাতার সোজা রাখা, আজান ও সালাতের গুরুত্ব","2":"দরসে হাদিসঃ ফজর ও শয়তানের ধোঁকা, কাতার সোজা রাখা, আজান ও সালাতের গুরুত্ব\n\n১. হযরত আবূ হোরায়রা রাদ্বিয়াল্লাহু তা\u0027আলা আনহু  থেকে বর্ণিত, তিনি বলেন, রাসুলুল্লাহ সাল্লাল্লাহু আলাইহি ওয়াসাল্লাম ইরশাদ করেছেন, যখন তোমাদের মধ্যে কেউ ঘুমায়, তখন শয়তান তার মাথার পশ্চাৎভাগে তিনটা গিরা লাগিয়ে দেয় এবং প্রতিটি গিরায় এ কথা বলে, \u0027এখনও রাত অনেক।ঘুমিয়ে থাকো।\u0027 অতঃপর বান্দা যদি সজাগ হয় ও আল্লাহর যিকর করে, তখন একটি গিরা খুলে যায়। তারপর যদি ওযূ করে নেয় তখন দ্বিতীয় গিরা খুলে যায়। তারপর যদি নামায পড়ে নেয়, তখন তৃতীয় গিরাও খুলে যায়। আর সে প্রফুল্ল মন  ও পবিত্র অন্তর নিয়ে ভোর করে। অন্যথায় কলুষিত অন্তর ও অলস মন নিয়ে সকাল করে।\n\nসূত্র- বোখারি ও মুসলিম শরিফ, মিশকাতুল মাসাবীহ, হাদিস নং-১১৪৯।\n\n২. হযরত আনাস রাদ্বিয়াল্লাহু তা\u0027আলা আনহু থেকে বর্ণিত, তিনি বলেন, নামাযের তাকবীর বলা হলো, তখন  রাসুলুল্লাহ সাল্লাল্লাহু আলাইহি ওয়াসাল্লাম আমাদের দিকে স্বীয় চেহারা মুবারক ফেরালেন এবং বললেন, \"তোমরা নিজেদের কাতারগুলো সোজা করো এবং পরস্পর মিলিত হয়ে দাঁড়াও। আমি তোমাদেরকে আমার পিছন দিকে দেখতে পাই।\"  (বোখারি শরিফ)\n আর বোখারি ও মুসলিম উভয় কিতাবে আছে, হুজুর ইরশাদ করেছেন- তোমরা কাতারগুলো পূর্ণ করো; কেননা, আমি তোমাদেরকে আমার পৃষ্ঠ পিছনেও দেখতে পাই।\n\nসূত্র- বোখারি শরিফ, মিশকাতুল মাসাবীহ, হাদিস নং-১০১৯।\n\n৩. হযরত ইবনে ওমর রাদ্বিয়াল্লাহু তা\u0027আলা আনহুমা থেকে বর্ণিত, তিনি বলেন, রাসুলুল্লাহ সাল্লাল্লাহু আলাইহি ওয়াসাল্লাম ইরশাদ ফরমান, তোমাদের মধ্যে কেউ  যেনো সূর্যোদয় এবং সূর্যাস্তের সময় নামায পড়ার ইচ্ছা না করে।\nঅপর এক বর্ণনায় আছে যে, হুজুর ইরশাদ করেছেন, যখন সূর্যের কিনারা উজ্জল হয়, তখন নামায ছেড়ে দাও যতক্ষণ না উঁচু হয়ে যায়। অতঃপর যখন সূর্যের কিনারা ডুবে যাবে তখনও নামায ছেড়ে দাও, যতক্ষণ না পরিপূর্ণভাবে অদৃশ্য হয়ে যায়। আর আপন নামাযের জন্য সূর্যের উদয় ও অস্তের সময়কে নির্দিষ্ট করো না।কেননা সেটা শয়তানের দু\u0027শিং এর মধ্য দিয়ে উদিত হয়।\n\nসূত্র- বোখারি ও মুসলিম শরিফ, মিশকাতুল মাসাবীহ, হাদিস নং-৯৭৩।\n\n৪. হযরত আবূ সাঈদ খুদরী রাদ্বিয়াল্লাহু তা\u0027আলা আনহু থেকে বর্ণিত, তিনি বলেন, রাসুলুল্লাহ সাল্লাল্লাহু আলাইহি ওয়াসাল্লাম ইরশাদ ফরমান, মুআযযিনের আওয়াজের শেষ প্রান্ত পর্যন্ত যে কোন জিন,মানব এবং অন্যান্য জিনিসই শুনতে পাবে, (প্রত্যেকে) ক্বিয়ামত দিবসে তার (মুআযযিন) পক্ষে সাক্ষ্য দেবে।\n\nসূত্র- বোখারি শরিফ, মিশকাতুল মাসাবীহ, হাদিস নং-৬০৬।\n\n৫. হযরত ইবনে ওমর রাদ্বিয়াল্লাহু তা\u0027আলা আনহুমা থেকে বর্ণিত, তিনি বলেন, রাসুলুল্লাহ সাল্লাল্লাহু আলাইহি ওয়াসাল্লাম ইরশাদ ফরমান, যার আসরের নামায চলে গেলো তার যেনো ঘর-বাড়ি ও মাল-সামগ্রী লুন্ঠিত হয়ে গেলো।\n\n৬. হযরত বুরায়দাহ রাদ্বিয়াল্লাহু তা\u0027আলা আনহু থেকে বর্ণিত, তিনি বলেন, রাসুলুল্লাহ সাল্লাল্লাহু আলাইহি ওয়াসাল্লাম ইরশাদ ফরমান, যে ব্যক্তি আসরের নামায ছেড়ে দেয়, তার আমল বাজেয়াপ্ত হয়ে যায়।\n\nসূত্র- বোখারি ও মুসলিম শরিফ, মিশকাতুল মাসাবীহ, হাদিস নং-৫৪৭ ও ৫৪৮\n\n৭. হযরত আবদুল্লাহ ইবনে \u0027আমর ইবনুল \u0027আস রাদ্বিয়াল্লাহু তা\u0027আলা আনহুমা থেকে বর্ণিত, তিনি নবি করিম সাল্লাল্লাহু তা\u0027আলা আলাইহি ওয়াসাল্লাম থেকে বর্ণনা করেন, তিনি একদিন নামাযের কথা উল্লেখ করেন। তখন ইরশাদ করলেন, যে ব্যক্তি সেটা নিয়মিতভাবে সম্পন্ন করবে, নামায তার জন্য ক্বিয়ামতের দিন আলো,  প্রমাণ ও নাজাত হয়ে যাবে। আর যে ব্যক্তি তা নিয়মিতভাবে সম্পন্ন করবে না, তার জন্য তা *না নূর হবে, না প্রমাণ, না নাজাত।* আর সে ক্বিয়ামত দিবসে ক্বারূন, ফিরআঊন, হামান ও উবাই ইবনে খালফের সাথে থাকবে।\n\nসূত্র- মুসনাদে আহমদ, দারেমি, বায়হাক্বী-শুআবিল ঈমান, মিশকাতুল মাসাবীহ, হাদিস নং-৫৩২।"},{"1":"দরসে হাদিসঃ জুমা ও দুরূদ পাঠের ফজিলত","2":"দরসে হাদিসঃ জুমা ও দুরূদ পাঠের ফজিলত\n\n১. হযরত আবদুল্লাহ ইবনে মাস\u0027উদ রাদ্বিয়াল্লাহু তা\u0027আলা আনহু থেকে বর্ণিত, তিনি বলেন, আমি নামায পড়ছিলাম। নবি করিম সাল্লাল্লাহু আলাইহি ওয়াসাল্লাম, হযরত আবু বকর এবং হযরত ওমর রাদ্বিয়াল্লাহু তা\u0027আলা আনহুমাও তাঁর সাথে ছিলেন। যখন আমি বসলাম তখন আল্লাহ তা\u0027আলার প্রশংসা আরম্ভ করলাম, অতঃপর নবি করিম সাল্লাল্লাহু তা\u0027আলা আলাইহি ওয়াসাল্লাম\u0027র উপর দরুদ শরিফ পড়লাম। তারপর আমার নিজের জন্য দোআ করলাম। তখন নবি করিম সাল্লাল্লাহু তা\u0027আলা আলাইহি ওয়াসাল্লাম ইরশাদ ফরমান, তুমি চাও তোমাকে তা দেওয়া হবে। তুমি চাও তোমাকে তা দেওয়া হবে।\n\n২. হযরত আলী রাদ্বিয়াল্লাহু তা\u0027আলা আনহু হতে বর্ণিত, তিনি বলেন, রাসুলুল্লাহ  সাল্লাল্লাহু তা\u0027আলা আলাইহি ওয়াসাল্লাম ইরশাদ করেছেন, কৃপণ ঐ ব্যক্তি, যার সম্মুখে আমার আলোচনা হলো, অথচ সে আমার প্রতি দরুদ পড়লো না।\n\nসূত্র- তিরমিযী শরিফ, মিশকাতুল মাসাবীহ, হাদিস নং-৮৭১ ও ৮৭৩।\n\n৩. হযরত আউস ইবনে আউস রাদ্বিয়াল্লাহু তা\u0027আলা আনহু  থেকে বর্ণিত, তিনি বলেন, রাসুলুল্লাহ সাল্লাল্লাহু আলাইহি ওয়াসাল্লাম ইরশাদ করেছেন, তোমাদের দিনগুলোর মধ্যে উত্তম দিন হচ্ছে জুমু\u0027আর দিন। তাতে হযরত আদম আলায়হিস সালাম পয়দা হন, তাতেই তাকে ওফাত দেওয়া হয়, তাতেই শিঙ্গায় ফুৎকার দেওয়া হবে এবং তাতেই অচেতনতা রয়েছে। সুতরাং এই দিনে আমার উপর বেশি পরিমানে দরুদ পড়ো। কেননা তোমাদের দরুদ আমার সম্মুখে পেশ করা হয়। লোকেরা আরজ করলেন, \"হে আল্লাহর রাসুল! আমাদের দরুদ আপনার সামনে কীভাবে পেশ করা হবে, আপনি হয়তো \u0027রামীম\u0027 (গলিত হাড়) হয়ে যাবেন? (এ প্রশ্ন অস্বীকার করার জন্য নয়; বরং অবস্থা সম্পর্কে জানার জন্যই, মিরক্বাত শরহে মিশকাত)। হুজুর সাল্লাল্লাহু আলাইহি ওয়াসাল্লাম এরশাদ করেছেন, \"আল্লাহ যমিনের উপর নবিগণের দেহ হারাম করে দিয়েছেন।\n\nসূত্র- আবূ দাউদ,নাসাঈ,ইবনে মাজাহ,দারেমী, বায়হাক্বী-দাওয়াত-ই কবির এবং মিশকাতুল মাসাবীহ, হাদিস নং-১২৮০।\n\n৪. হযরত আবূ দারদা রাদ্বিয়াল্লাহু তা\u0027আলা আনহু  থেকে বর্ণিত, তিনি বলেন, রাসুলুল্লাহ সাল্লাল্লাহু আলাইহি ওয়াসাল্লাম ইরশাদ করেছেন, আমার উপর জুমু\u0027আর দিন বেশি পরিমাণে দরুদ শরিফ পড়ো। কেননা এটা উপস্থিতির দিন, যাতে ফিরিশতারা হাযির হয়। আমার উপর কেউ দরুদ পড়লেই তা আমার নিকট পেশ করা হয়- যে পর্যন্ত না তা সমাপ্ত করে নেয়। তিনি বলেন, আমি আরজ করলাম, আপনার ওফাতের পরেও কি? হুজুর ইরশাদ করলেন, \"আল্লাহ তা\u0027আলা যমিনের উপর নবিগণের শরিরকে হারাম করে দিয়েছেন। সুতরাং আল্লাহর নবি জীবিত। তাঁকে রিজিক দেওয়া হয়।\n\nসূত্র- ইবনে মাজাহ শরিফ, মিশকাতুল মাসাবীহ, হাদিস নং-১২৮৫।"},{"1":"দরসে হাদিসঃ রাসূলুল্লাহ (ﷺ)-এর প্রার্থনার ফলে উম্মতের গুনাহ মার্জনা","2":"দরসে হাদিসঃ রাসূলুল্লাহ (ﷺ)-এর প্রার্থনার ফলে উম্মতের গুনাহ মার্জনা।\n\nহযরত সা\u0027দ ইবনে আবী ওয়াক্কক্বাস রাদ্বিয়াল্লাহু তা\u0027আলা আনহু  থেকে বর্ণিত, তিনি বলেন, আমরা রাসুলুল্লাহ সাল্লাল্লাহু আলাইহি ওয়াসাল্লাম\u0027র সাথে মক্কা মু\u0027আযযামাহ থেকে বের হলাম। মদিনা মুনাওয়ারাহর ইচ্ছা করছিলাম। যখন আমরা \u0027আযওয়াযার\u0027 নিকটে পৌঁছুলাম, তখন হুজুর নামলেন। অতঃপর আপন বরকতময় দু\u0027হাত উঠালেন। কিছুক্ষণ যাবৎ দো\u0027আ করলেন। তারপর সাজদায় গেলেন। তাতে দীর্ঘক্ষণ যাবৎ রইলেন। অতঃপর উঠলেন। তারপর কিছুক্ষণ যাবৎ আপন দু\u0027হাত মুবারক তুলে রইলেন। তারপর সাজদায় গেলেন। ওখানে দীর্ঘক্ষণ যাবৎ রইলেন। তারপর উঠলেন। কিছুক্ষণ যাবৎ আপন দু\u0027হাত মুবারক তুলে রাখলেন। তারপর সাজদায় গেলেন। বললেন, আমি আমার মহান রবের দরবারে আমার উম্মতের জন্য প্রার্থনা (ক্ষমা) করেছি এবং সুপারিশ করেছি। তখন মহান রব আমাকে এক-তৃতীয়াংশ উম্মত (ক্ষমা করে) দিলেন। আমি মহান রবের শোকর করে সাজদাবনত হলাম। অতঃপর আমি আমার শির উঠালাম। আমার রবের দরবারে আমার উম্মতের জন্য প্রার্থনা করলাম। আমাকে এক-তৃতীয়াংশ উম্মত দিয়ে দিলেন। আমি মহান রবের দরবারে শোকর করে সাজদাবনত হয়ে গেলাম। তারপর আমি আমার শির উঠালাম। আমার রবের দরবারে আমার উম্মতের জন্য প্রার্থনা করলাম। তিনি আমাকে শেষ-তৃতীয়াংশও দিয়ে দিলেন। তখন আমি মহান রবের শোকর করে সাজদায় পড়লাম। \n\nসূত্র- আহমদ, আবূ দাউদ শরিফ, মিশকাতুল মাসাবীহ, হাদিস নং-১৪০৮।"},{"1":"দরসে হাদিসঃ দুর্ভিক্ষ ও মহামারীর সময় উসীলা তালাশ","2":"দরসে হাদিসঃ দুর্ভিক্ষ ও মহামারীর সময় উসীলা তালাশ\n\n১. হযরত আনাস রাদ্বিয়াল্লাহু তা\u0027আলা আনহু থেকে বর্ণিত, যখন লোকেরা দুর্ভিক্ষে আক্রান্ত হতেন, তখন হযরত ওমর ইবনে খাত্তাব রাদ্বিয়াল্লাহু তা\u0027আলা আনহু হযরত আব্বাস ইবনে আব্দুল মুত্তালিব রাদ্বিয়াল্লাহু তা\u0027আলা  আনহুর ওসীলা নিয়ে বৃষ্টির জন্য দো\u0027আ করতেন। আর আরয করতেন, \"হে আল্লাহ! আমরা তোমার মহান দরবারে আপন নবির ওসীলা অবলম্বন করতাম, তখন তুমি বৃষ্টি বর্ষণ করতে। আর এখন আমরা তোমার নবির চাচার ওসীলা ধরছি, আমাদের উপর বৃষ্টি বর্ষণ করো। তখন লোকজন বৃষ্টিসিক্ত হতেন।\n\nসূত্র- বোখারি শরিফ, মিশকাতুল মাসাবীহ, হাদিস নং-১৪২১।\n\n২. হযরত আয়েশা রাদ্বিয়াল্লাহু তা\u0027আলা আনহা  থেকে বর্ণিত, তিনি বলেন, আমি রাসুলুল্লাহ সাল্লাল্লাহু আলাইহি ওয়াসাল্লামকে প্লেগ/মহামারি (ত্বা-ঊন) সম্পর্কে জিজ্ঞাসা করলাম। তখন হুজুর আমাকে বললেন, \"তা একটি আযাব।\" আল্লাহ যার উপর ইচ্ছা তা প্রেরণ করেন। নিশ্চয়ই মহান রব সেটাকে মুসলমানদের জন্য রহমত করে দিয়েছেন। এমন কেউ নেই, যার শহরে মহামারি ছড়িয়ে পড়ে, সে যেন ওখানে ধৈর্যধারণ করে, প্রতিদান পাবার জন্য অবস্থান করে, এটা জেনে যে, তাকে তা-ই স্পর্শ করবে, যা আল্লাহ তার জন্য লিপিবদ্ধ করেছেন। কিন্তু তার জন্য শহীদের মতো সাওয়াব রয়েছে।\n\nসূত্র- বোখারি  শরিফ, মিশকাতুল মাসাবীহ, হাদিস নং-১৪৫৯।"},{"1":"দরসে হাদিসঃ সামর্থ থাকা সত্ত্বেও ভিক্ষাবৃত্তির কুফল ","2":"দরসে হাদিসঃ সামর্থ থাকা সত্ত্বেও ভিক্ষাবৃত্তির কুফল \n\n১. হযরত আবূ হোরায়রা রাদ্বিয়াল্লাহু তা\u0027আলা আনহু  থেকে বর্ণিত, তিনি বলেন, রাসুলুল্লাহ সাল্লাল্লাহু আলাইহি ওয়াসাল্লাম ইরশাদ করেছেন- যে ব্যক্তি সম্পদ বৃদ্ধি করার জন্য ভিক্ষা করে, সে অঙ্গার (জ্বলন্ত আগুন) ভিক্ষা করে। এখন চাই সে কম করুক কিংবা বেশি।\n\nসূত্র- মুসলিম শরিফ, মিশকাতুল মাসাবীহ, হাদিস নং-১৭৪২।\n\n২.হযরত আবদুল্লাহ ইবনে ওমর রাদ্বিয়াল্লাহু তা\u0027আলা আনহুমা থেকে বর্ণিত, তিনি বলেন, রাসুলুল্লাহ সাল্লাল্লাহু আলাইহি ওয়াসাল্লাম ইরশাদ করেছেন- লোকজনের নিকট মানুষ ভিক্ষা (পেশাদার) করতে থাকে, শেষ পর্যন্ত সে ক্বিয়ামতের দিন এমনিভাবে আসবে যে, তার চেহেরায় গোশতের টুকরা থাকবে না।\n\nসূত্র- বোখারি  ও মুসলিম শরিফ, মিশকাতুল মাসাবীহ, হাদিস নং-১৭৪৩।"},{"1":"দরসে হাদিসঃ দান-সদক্বাহ-যাকাত","2":"দরসে হাদিসঃ দান-সদক্বাহ-যাকাত\n\n১. হযরত আয়েশা রাদ্বিয়াল্লাহু তা\u0027আলা আনহা  থেকে বর্ণিত, তিনি বলেন, আমি আরজ করলাম, হে আল্লাহর রাসুল! আমার দু\u0027জন প্রতিবেশী আছে। তাদের মধ্য থেকে কাকে হাদিয়া দেবো? হুজুর  সাল্লাল্লাহু আলাইহি ওয়াসাল্লাম ইরশাদ করলেন- যার দরজা তোমার বেশী নিকটে তাকে দাও।  \n\nসূত্র- বোখারি ও শরিফ। মিশকাতুল মাসাবীহ, হাদিস নং-১৮৩৮।\n\n২. হযরত ওমর ইবনে খাত্তাব   রাদ্বিয়াল্লাহু তা\u0027আলা আনহু থেকে বর্ণিত, তিনি বলেন, আমি এমন কাউকে আল্লাহর পথে ঘোড়া দিয়েছি, যার নিকট ওই ঘোড়া ছিলো। সে সেটা বিনষ্ট করে (অকেজো) করে ফেললো। আমি চাইলাম ঘোড়া ক্রয় করবো। আমার ধারণা ছিলো যে, সে সস্তা দামে বিক্রি করবে। আমি নবি করিম সাল্লাল্লাহু আলাইহি ওয়াসাল্লামকে জিজ্ঞাসা করলাম। হুজুর  ইরশাদ করলেন- সেটা ক্রয় করো না এবং নিজের সাদক্বাহ ফেরত নিও না। যদিও সে তোমাকে এক দিরহামের বিনিময়ে দেয়। কেননা, নিজের কৃত সাদক্বাহ যে ফেরত নেয় সে ওই কুকুরের মতো, যে বমি করে তা লেহন করে খেয়ে ফেলে।\n\nঅন্য এক বর্ণনায় আছে- সাদক্বাহ ফেরত নিও না! কেননা, নিজের সাদক্বাহ যে ফেরত নেয় সে তেমনি, যেমন নিজের বমি নিজেই পুনরায় খেয়ে নেয়।\n\nসূত্র- বোখারি ও মুসলিম শরিফ। মিশকাতুল মাসাবীহ, হাদিস নং-১৮৫৬।\n\n৩. হযরত আবূ সাঈদ রাদ্বিয়াল্লাহু তা\u0027আলা আনহু  থেকে বর্ণিত, তিনি বলেন, রাসুলুল্লাহ সাল্লাল্লাহু আলাইহি ওয়াসাল্লাম ইরশাদ করেছেন- \"যে মুসলমান কোন বিবস্ত্র মুসলমানকে কাপড় পরিধান করায়, আল্লাহ তাকে জান্নাতে সবুজ কাপড় জোড়া পরাবেন। যে মুসলমান কোন ক্ষুধার্ত মুসলমানকে আহার করাবে, আল্লাহ তাকে জান্নাতে ফলমূল আহার করাবেন। আর যে মুসলমান কোন পিপাসার্ত মুসলমানকে পান করাবে, আল্লাহ তা\u0027আলা তাকে শীল-মোহরকৃত পাক-সাফ পানীয় পান করাবেন।\" \n\nসূত্র- আবূ দাউদ, তিরমিযী শরিফ। মিশকাতুল মাসাবীহ, হাদিস নং-১৮১৬।\n\n৪. হযরত আবূ হোরায়রা রাদ্বিয়াল্লাহু তা\u0027আলা আনহু  থেকে বর্ণিত, তিনি বলেন, রাসুলুল্লাহ সাল্লাল্লাহু আলাইহি ওয়াসাল্লাম ইরশাদ করেছেন- এমন কোন দিন নেই, যে দিন বান্দা ভোরবেলা জেগে উঠে, কিন্তু দু\u0027জন ফিরিশতা অবতরণ করেন, যাদের একজন বলে থাকে, \" হে আল্লাহ! প্রত্যেক দানশীলকে  উত্তম প্রতিদান দিন।\" আর অন্যজন বলেন, \"হে আল্লাহ! কৃপণকে ধ্বংস দিন। \n\nসূত্র- বোখারি ও মুসলিম শরিফ, মিশকাতুল মাসাবীহ, হাদিস নং-১৭৬৪।\n\n৫.হযরত আবূ উমামাহ  রাদ্বিয়াল্লাহু তা\u0027আলা আনহু থেকে বর্ণিত, তিনি বলেন, রাসুলুল্লাহ সাল্লাল্লাহু আলাইহি ওয়াসাল্লাম ইরশাদ করেছেন- \"মহান আল্লাহ ইরশাদ ফরমান, হে মানব জাতি! যদি তুমি উদ্বৃত্ত সম্পদ ব্যয় করো, তবে তোমার জন্য মঙ্গল। যদি তুমি তা রেখে দাও, তবে তোমার জন্য অনিষ্ট এবং প্রয়োজনীয় পরিমাণের উপর তিরষ্কার নেই। আর নিজে পরিবার-পরিজন থেকে শুরু করো।\n\nসূত্র- মুসলিম শরিফ, মিশকাতুল মাসাবীহ, হাদিস নং-১৭৬৮।\n\n৬. হযরত আবূ হোরায়রা রাদ্বিয়াল্লাহু তা\u0027আলা আনহু  থেকে বর্ণিত, তিনি বলেন, রাসুলুল্লাহ সাল্লাল্লাহু আলাইহি ওয়াসাল্লাম ইরশাদ করেছেন- যাকে আল্লাহ সম্পদ দেন, অতঃপর সে এর যাকাত পরিশোধ করে না, তবে তার সম্পদ ক্বিয়ামত দিবসে তার সামনে ন্যাড়া মাথা বিশিষ্ট সাপের আকারে করা হবে, যার দুটি বাবরি  (বয়স বেশী হওয়ার কারণে মাথার উপড় থেকে কেশ চলে যাই ও দুটি শিং থাকে, যার ছোবলের বিষ খুব বেশি) থাকবে, ক্বিয়ামতে তার গলায় বেড়ী হবে। অতঃপর তার উভয় চোয়াল ধরবে, আর বলবে- \"আমি তোমার সম্পদ,  আমি তোমার ধনভান্ডার।\" তারপর হুজুর সাল্লাল্লাহু আলাইহি ওয়াসাল্লাম এ আয়াত শরিফ তেলাওয়াত করেন- \"ولا يحسبن الذين يبخلون অর্থ- আর যারা কার্পণ্য করে\" আয়াতের শেষ পর্যন্ত।\n\nসূত্র- বোখারি  শরিফ, মিশকাতুল মাসাবীহ, হাদিস নং-১৬৮০।\n\n৭. হযরত আবূ যার রাদ্বিয়াল্লাহু তা\u0027আলা আনহু  থেকে বর্ণিত, তিনি নবি করিম সাল্লাল্লাহু আলাইহি ওয়াসাল্লাম থেকে বর্ণনাকারী, হুজুর ইরশাদ করেছেন- এমন কোন লোক নেই, যার নিকট উট, গাভী কিংবা ছাগল থাকে। আর সেগুলোর হক্ব সে আদায় (যাকাত) করে না। কিনন্তু ঐ পশু ক্বিয়ামত দিবসে যত বড় ও মোটা হতে পারে তা করে উপস্থিত করা হবে। ঐগুলো আপন খুর দ্বারা তাকে দলিত করবে এবং আপন আপন শিং দিয়ে গুঁতোবে। যখনই সর্বশেষটি অতিক্রম করবে তখনই সর্বপ্রথমটাকে ফিরিয়ে আনা হবে, যে পর্যন্ত না লোকজনের মধ্যে ফয়সালা করে দেওয়া হবে।\n\nসূত্র- বোখারি  ও মুসলিম শরিফ, মিশকাতুল মাসাবীহ, হাদিস নং-১৬৮১।"},{"1":"দরসে হাদিসঃ রোজার আদব ও ফজিলত","2":"দরসে হাদিসঃ রোজার আদব ও ফজিলত\n\n১. হযরত আবূ হোরায়রা রাদ্বিয়াল্লাহু তা\u0027আলা আনহ  থেকে বর্ণিত, তিনি বলেন, রাসুলুল্লাহ  সাল্লাল্লাহু আলাইহি ওয়াসাল্লাম ইরশাদ করেছেন-  যে ব্যক্তি (রোজা অবস্থায়) মিথ্যা কথা ও মন্দকর্ম পরিহার করেনা, আল্লাহ তা\u0027আলার নিকট তার পানাহার পরিহার (রোজার) করার কোন গুরুত্ব নেই।\n\nসূত্র- বোখারি ও মুসলিম শরিফ। মিশকাতুল মাসাবীহ, হাদিস নং-১৯০০।\n\n২.  হযরত আবূ হোরায়রা রাদ্বিয়াল্লাহু তা\u0027আলা আনহ  থেকে বর্ণিত, তিনি বলেন, রাসুলুল্লাহ  সাল্লাল্লাহু আলাইহি ওয়াসাল্লাম ইরশাদ করেছেন- যে ব্যক্তি রমযান মাসে শরীয়তের অনুমতি ছাড়া এবং রোগের কারণ ছাড়া একদিন রোজা রাখেনা, সে যদিও গোটা জীবন রোজা রাখে, তবু সে সেটার ক্বাযা করলো না (রমজানের রোজার বরাবর হবে না)।\n\nসূত্র- আহমদ, তিরমিযী, আকূ দাউদ, ইবনে মাযাহ, দারেমী। মিশকাতুল মাসাবীহ, হাদিস নং-১৯১৪।\n\n৩. হযরত আবূ হোরায়রা রাদ্বিয়াল্লাহু তা\u0027আলা আনহ  থেকে বর্ণিত, তিনি বলেন, রাসুলুল্লাহ  সাল্লাল্লাহু আলাইহি ওয়াসাল্লাম ইরশাদ করেছেন-  যে ব্যক্তি ঈমান ও নিষ্ঠার সাথে রমযানের রোজা রাখবে, তার পূর্ববর্তী গুনাহ ক্ষমা করে দেওয়া হয়। যে ব্যক্তি রমযানে ঈমান ও নিষ্ঠার সাথে রাতগুলোতে ইবাদত (তারাবীহ, তাহাজ্জুদ) করে, তার পূর্ববর্তী গুনাহ ক্ষমা করে দেওয়া হয়। আর যে ব্যক্তি শবে ক্বদরে ঈমান ও নিষ্ঠার সাথে ইবাদত করে, তার পূর্ববর্তী গুনাহ ক্ষমা করে দেওয়া হয়।  \n\nসূত্র- বোখারি ও মুসলিম শরিফ। মিশকাতুল মাসাবীহ, হাদিস নং-১৮৬০।\n\n৪.  হযরত আবূ হোরায়রা রাদ্বিয়াল্লাহু তা\u0027আলা আনহ  থেকে বর্ণিত, তিনি বলেন, রাসুলুল্লাহ  সাল্লাল্লাহু আলাইহি ওয়াসাল্লাম ইরশাদ করেছেন- মানুষের সমস্ত নেক কাজের সাওয়াব দশগুণ থেকে সাতশগুণ পর্যন্ত বৃদ্ধি করা হবে। মহান রব ইরশাদ ফরমাচ্ছেন- রোজা ব্যতীত ; কারণ রোজা তো আমার জন্য এবং আমিই সেটার সাওয়াব দেবো। সে আমার জন্য তার কুপ্রবৃত্তি ও নিজের আহার ত্যাগ করে। রোজাদারের জন্য দু\u0027টি খুশী- একটি খুশী ইফতারের সময়, আর দ্বিতীয়টি আপন রবের সাথে সাক্ষাতের সময়। রোজাদারের মুখের গন্ধ আল্লাহর নিকট মিশকের চেয়েও উত্তম। আর রোজা হচ্ছে ঢাল এবং যখন তোমাদের মধ্যে কারো রোজার দিন হয়, তবে সে না মন্দকথা বলবে, না শোর-চিৎকার করবে। যদি কেউ তাকে গালি দেয় কিংবা লড়াই করতে আসে, তবে তাকে বলে দেবে- আমি রোজাদার।\n\nসূত্র- বোখারি ও মুসলিম শরিফ। মিশকাতুল মাসাবীহ, হাদিস নং-১৮৬১।"},{"1":"দরসে হাদিসঃ- সোমবার ও বৃহস্পতিবার নফল রোজা রাখা","2":"দরসে হাদিসঃ- সোমবার ও বৃহস্পতিবার নফল রোজা রাখা\n\n১. হযরত আয়েশা রাদ্বিয়াল্লাহু তা\u0027আলা আনহ  থেকে বর্ণিত, তিনি বলেন, রাসুলুল্লাহ  সাল্লাল্লাহু আলাইহি ওয়াসাল্লাম সোমবার ও বৃহস্পতিবার রোজা রাখতেন।\n\nসূত্র- তিরমিযী ও নাসাঈ শরিফ। মিশকাতুল মাসাবীহ, হাদিস নং-১৯৫৫।\n\n২. হযরত আবূ হোরায়রা রাদ্বিয়াল্লাহু তা\u0027আলা আনহ  থেকে বর্ণিত, তিনি বলেন, রাসুলুল্লাহ  সাল্লাল্লাহু আলাইহি ওয়াসাল্লাম ইরশাদ করেছেন-  আমলগুলো সোমবার ও বৃহস্পতিবার পেশ করা হয়। সুতরাং আমি চাচ্ছি যেন আমার আমলগুলো এমতাবস্থায় পেশ করারহোক যে, আমি রোজারত থাকি।\n\nসূত্র- তিরমিযী শরিফ। মিশকাতুল মাসাবীহ, হাদিস নং-১৯৫৬।\n\n৩.  হযরত আবূ যার রাদ্বিয়াল্লাহু তা\u0027আলা আনহ  থেকে বর্ণিত, তিনি বলেন, রাসুলুল্লাহ  সাল্লাল্লাহু আলাইহি ওয়াসাল্লাম ইরশাদ করেছেন- হে আবূ যার! তুমি যখন প্রতি মাসে তিনটি রোজা রাখবে, তখন (চন্দ্র মাসে) ১৩,১৪ ও ১৫ তারিখে রাখো।\n\nসূত্র- তিরমিযী ও নাসাঈ শরিফ। মিশকাতুল মাসাবীহ, হাদিস নং-১৯৫৭।"},{"1":"দরসে হাদিসঃ কুরআন তেলাওয়াতের গুরুত্ব (১)","2":"দরসে হাদিসঃ কুরআন তেলাওয়াতের গুরুত্ব\n\n১. হযরত বারা ইবনে আযিব রাদ্বিয়াল্লাহু তা\u0027আলা আনহু  থেকে বর্ণিত, তিনি বলেন, রাসুলুল্লাহ সাল্লাল্লাহু আলাইহি ওয়াসাল্লাম হুজুর ইরশাদ করেছেন- \"কুরআন করিমকে নিজেদের আওয়াজ দ্বারা সুন্দর (সুন্দর কন্ঠে, তাজভীদ দ্বারা) করো।\n\nসূত্র- আহমদ, আবূ দাউদ, ইবনে মাজাহ ও দারেমী  শরিফ। মিশকাতুল মাসাবীহ, হাদিস নং-২০৯৩।\n\n২. হযরত সা\u0027দ ইবনে ওবাদাহ রাদ্বিয়াল্লাহু তা\u0027আলা আনহু  থেকে বর্ণিত, তিনি বলেন, রাসুলুল্লাহ  সাল্লাল্লাহু আলাইহি ওয়াসাল্লাম এরশাদ করেছেন- যে কেউই কুরআন পড়ে ভুলে যায়, সে অবশ্যই ক্বিয়ামতের দিন আল্লাহ তা\u0027আলার সাথে কুষ্ঠ রোগগ্রস্ত হয়ে সাক্ষাত করবে। \n\nসূত্র- আবূ দাউদ ও দারেমী  শরিফ। মিশকাতুল মাসাবীহ, হাদিস নং-২০৯৪।\n\n৩.  হযরত ওক্ববাহ ইবনে আমির রাদ্বিয়াল্লাহু তা\u0027আলা আনহু  থেকে বর্ণিত, তিনি বলেন, রাসুলুল্লাহ  সাল্লাল্লাহু আলাইহি ওয়াসাল্লাম ইরশাদ করেছেন- প্রকাশ্য কন্ঠে কুরআন তিলাওয়াতকারী প্রকাশ্যভাবে সাদক্বাহ দাতার মতো। আর নিরবে কুরআন তিলাওয়াতকারী গোপনভাবে সাদক্বাহ দাতার মতোই।\n\nসূত্র- তিরমিযী, আবূ দাউদ ও নাসাঈ শরিফ। মিশকাতুল মাসাবীহ, হাদিস নং- ২০৯৬।"},{"1":"দরসে হাদিসঃ কুরআন তেলাওয়াতের গুরুত্ব (২)","2":"অজিফা-তসবিহ\nদরসে হাদিসঃ ফজিলতপূর্ণ অজিফা-তসবিহ\n\n১. হযরত মা\u0027ক্বাল ইবনে ইয়াসার রাদ্বিয়াল্লাহু তা\u0027আলা আনহু  থেকে বর্ণিত, তিনি নবি করিম  সাল্লাল্লাহু আলাইহি ওয়াসাল্লাম থেকে বর্ণনাকারী, হুজুর ইরশাদ করেছেন- যে ব্যক্তি ভোর বেলায় তিনবার এটা বলে নেবে, \"আ\u0027ঊযু বিল্লা-হিস্ সামি-উল \u0027আলী-মি মিনাশ শায়তানির রাজীম\"। তারপর সূরা হাশর\u0027র শেষ তিন আয়াত পড়ে নেয়, আল্লাহ তার উপর সত্তর হাজার ফিরিশতা নিয়োজিত করবেন, যারা সন্ধ্যা পর্যন্ত তার জন্য দো\u0027আ করবে এবং যদি সে ওইদিন মারা যায়, তবে শহীদ হিসেবে মারা যাবে। আর যে ব্যক্তি এগুলো সন্ধ্যায় পড়ে নেয়, তবে সেও ওই মর্যাদায় থাকবে (সকাল পর্যন্ত সে বর্নিত সাওয়াবগুলো পাবে)।\n\nসূত্র- তিরমিযী ও দারেমী  শরিফ। মিশকাতুল মাসাবীহ, হাদিস নং-২০৫১।\n\n২. হযরত আনাস রাদ্বিয়াল্লাহু তা\u0027আলা আনহু  থেকে বর্ণিত, তিনি নবি করিম  সাল্লাল্লাহু আলাইহি ওয়াসাল্লাম থেকে বর্ণনাকারী, হুজুর এরশাদ করেছেন- যে ব্যক্তি আপন বিছানার উপর শু\u0027তে চায়, সে যেনো ডান করটের উপর শয়ন করে। তারপর ১০০ বার \u0027ক্বুল হুয়াল্লাহু আহাদ\u0027 পড়ে নেয়, (ফলশ্রুতিতে) যখন ক্বিয়ামতের দিন হবে, তখন মহান রব ইরশাদ করবেন, \"হে আমার বান্দা! তুমি তোমার ডান দিক দিয়ে জান্নাতে যাও। \n\nসূত্র- তিরমিযী শরিফ। মিশকাতুল মাসাবীহ, হাদিস নং-২০৫৩।\n\n৩.  হযরত আবদুল্লাহ ইবনে খোবায়ব রাদ্বিয়াল্লাহু তা\u0027আলা আনহুমা  থেকে বর্ণিত, তিনি বলেন, আমরা এক বৃষ্টি ও ঘন অন্ধকারময়ী রাতে রাসুলুল্লাহ  সাল্লাল্লাহু আলাইহি ওয়াসাল্লামকে তালাশ করার জন্য বের হলাম। অতঃপর আমরা হুজুরকে পেয়ে গেলাম। হুজুর  ইরশাদ করলেন- \"বলো!\" আমি আরজ করলাম, কি বলবো? হুজুর ইরশাদ করলেন- \"সকাল ও সন্ধ্যার সময় \u0027ক্বুল হুয়াল্লাহু আহাদ\u0027, \u0027ক্বুল আ\u0027ঊ-যু বিরাব্বিল ফালাক্ব\u0027 ও \u0027ক্বুল আ\u0027ঊ-যু বিরাব্বিন না-স\u0027 তিনবার করে পড়ে নাও। এটা তোমার প্রতিটি বিষয়ের জন্য যথেষ্ট হবে।\n\nসূত্র- তিরমিযী ও আবূ দাউদ ও নাসাঈ শরিফ। মিশকাতুল মাসাবীহ, হাদিস নং- ২০৫৭।"},{"1":"দরসে হাদিস-কুরআন তেলাওয়াতের গুরুত্ব (৩)","2":"দরসে হাদিস-কুরআন তেলাওয়াতের ফজিলত\n\n১. হযরত আয়েশা রাদ্বিয়াল্লাহু তা\u0027আলা আনহা  থেকে বর্ণিত, নবি করিম  সাল্লাল্লাহু আলাইহি ওয়াসাল্লাম প্রত্যেক রাতে যখন আপন বিছানায় তাশরীফ নিয়ে যেতেন, তখন আপন দু\u0027হাত একত্রিত করে তাতে ফুঁক দিতেন। যেগুলোতে \u0027ক্বুল হুয়াল্লা-হু আহাদ\u0027, \u0027ক্বুল আ\u0027ঊ-যু বিরাব্বিল ফালাক্ব\u0027 এবং \u0027ক্বুল আ\u0027ঊ-যু বিরাব্বিন না-স\u0027 পড়তেন। তারপর শরীর মোবারকের যতটুকু অংশ পর্যন্ত সম্ভব হতো ওই হাত দু\u0027টি বুলাতেন। আপন শির মোবারক ও পবিত্র চেহারার সম্মুখস্ত অংশ থেকে (মাসেহ) আরম্ভ করতেন। এটা তিনবার করতেন। \n\nসূত্র- বোখারি ও মুসলিম শরিফ। মিশকাতুল মাসাবীহ, হাদিস নং-২০২৭।\n\n২. হযরত আবদুর রহমান ইবনে আওফ রাদ্বিয়াল্লাহু তা\u0027আলা আনহু  থেকে বর্ণিত, তিনি নবি করিম  সাল্লাল্লাহু আলাইহি ওয়াসাল্লাম থেকে বর্ণনা করেন, তিনি এরশাদ করেছেন- ক্বিয়ামতের দিন তিনটি জিনিষ আরশের নিচে থাকবেঃ (১) কোরআনে করিম যা বান্দাদের পক্ষে বাদানুবাদ করবে, কোরআনের একটি প্রকাশ্য দিক আছে, আরেকটি অপ্রকাশ্য দিক রয়েছে।  (২) আমানত এবং (৩) রক্তের বন্ধন, যা ডেকে ডেকে বলবে, যে ব্যক্তি আমাকে জুড়েছে, আল্লাহ তাকে নিজের সাথে মিলিয়ে নেবেন, আর যে ব্যক্তি আমাকে ছিন্ন করেছে, আল্লাহ তাকে নিজের নিকট থেকে দূরে ছুড়ে মারবেন। \n\nসূত্র- শরহে সুন্নাহ। মিশকাতুল মাসাবীহ, হাদিস নং-২০২৮।\n\n৩.  হযরত ইবনে আব্বাস রাদ্বিয়াল্লাহু তা\u0027আলা আনহুমা  থেকে বর্ণিত, তিনি বলেন, রাসুলুল্লাহ  সাল্লাল্লাহু আলাইহি ওয়াসাল্লাম ইরশাদ করেছেন- যার বক্ষে ক্বোরআন নেই, সে ধ্বংসপ্রাপ্ত ঘরের মতো।\n\nসূত্র- তিরমিযী ও দারেমী  শরিফ। মিশকাতুল মাসাবীহ, হাদিস নং- ২০৩০।"},{"1":"দরসে হাদিসঃ নামাজে কুরআন শরীফ দেখে","2":"দরসে হাদিসঃ নামাজে কুরআন শরীফ দেখে ক্বেরাত পড়ার বিধানঃ\nনামাজে কুরআন দেখে ক্বেরাত পড়ার বিধানঃ\n১. হযরত আব্দুল্লাহ ইবনে আব্বাস রা. বলেন, \" আমিরুল মুমিনীন উমর ইবনুল খাত্তাব রা. আমদেরকে কুরআন দেখে দেখে ইমামতি করতে নিষেধ করেছেন এবং আরো নিষেধ করেছেন যেন, বালেগ না হয়ে ইমামতি না করে।\" ( কিতাবুল মাসাহিফ- ১৮৯ পৃষ্ঠা )\n\n২. ইমাম ক্বাতাদা রাহ. সাঈদ ইবনুল মুসায়িব রা. থেকে বর্ণনা করেন যে, যদি তাহাজ্জুদ নামাযে পড়ার জন্যে কারো স্মরণে সামান্যতম আয়াত মুখস্ত থাকে তবে তাই বারংবার পড়বে। তবুও নামাযে কুর\u0027আন দেখে দেখে পড়বে না। ( কিতাবুল মাসাহিফ- ১৮৯ পৃষ্ঠা)\n\n৩. ইমাম লাইস রহ. হযরত মুজাহিদ রাহ. থেকে বর্ণনা করেন যে, তিনি কুর\u0027আন দেখে দেখে নামায পড়াকে মাকরুহ বলেছেন। কারণ এতে আহলে কিতাবের সাথে সাদৃশ্য হয়ে যায়। এরূপ আরও বর্ণনা পাওয়া যায় ইমাম ইবরাহীম নাখাঈ রাহ. থেকে।\n( বিস্তারিত দেখুন, কিতাবুল মাসাহিফ লিল ইমাম আবি দাউদ, ১৮৯, ১৯০, ১৯১ পৃষ্ঠা)\n\n৪.খতীবে বাগদাদী রাহ. তার ইতিহাস গ্রন্থে হযরত আম্মার ইবন ইয়াসার রাজি. এর আছর বর্ণনা করেন যে, তিনি এই বিষয়টা অপছন্দ করতেন যে, কোন ব্যক্তি রমজান মাসে তারাবীহ পড়াবে আর কুর\u0027আন দেখে দেখে পড়বে। কেননা এটি আহলে কিতাবের আমল। দেখুনঃ তারীখে বাগদাদ ৯/১২০\n\n৫.সাইয়েদুনা সুয়াইদ ইবনে হানজালা রাজি. এক গোত্রের পাশ দিয়ে অতিক্রম করছিলেন। যাদেরকে এক লোক কুর\u0027আন শরীফ দেখে দেখে নামায পড়াচ্ছিলেন। এটা তিনি অপছন্দ করলেন এবং মাসহাফকে দূরে সরিয়ে দিলেন। এটা রমজান মাসের ঘটনা ছিল। (মুসান্নাফ ইবনে আবি শাইবা, ২/১২৪, মুসান্নাফে আব্দুর রাজ্জাক, ২/৪১৯)\n\nমাওলানা সৈয়দ এরশাদ উল্লাহ হামিদি,\nআরবি প্রভাষক, আল-আমিন বারীয়া কামিল মডেল মাদরাসা।"}]