[
  {
    "1": "হজ্জের পরিচয়",
    "2": "\nحَجّ \nআরবী শব্দ। এর আভিধানিক অর্থ হচ্ছে- ইচ্ছা করা, সংকল্প করা, কোনো মহান কাজের ইচ্ছা পোষণ করা ইত্যাদি।\n\nইসলামী শারী‘আতের পরিভাষায়, হজ্জ হচ্ছে- “সুনির্দিষ্ট সময়ে, সুনির্দিষ্ট কিছু আমল পালনের উদ্দেশ্যে আল্লাহর ঘর বায়তুল্লাহ এবং এর আশেপাশের নিদর্শনমূলক স্থানগুলো যিয়ারতের ইচ্ছা পোষণ করা।”\n\nঅতএব হজ্জের জন্য সুনির্দিষ্টভাবে নিয়ত করতে হয়। হজ্জের সকল আমল মক্কা মুকাররমার বাইতুল্লাহ কেন্দ্রিক। হজ্জ একটি সুনির্দিষ্ট সময়ে আদায় করতে হয় এবং হজ্জের জন্য বেশ কিছু সুনির্দিষ্ট আমল রয়েছে, যেগুলো পরিপালনের মাধ্যমে হজ্জ আদায় করতে হয়।"
  },
  {
    "1": "হজ্জের ফযীলত",
    "2": "১) রাসূলুল্লাহ সাল্লাল্লাহু ‘আলাইহি ওয়াসাল্লাম বলেন,\n\n«مَنْ حَجَّ هَذَا البَيْتَ، فَلَمْ يَرْفُثْ، وَلَمْ يَفْسُقْ، رَجَعَ كَمَا وَلَدَتْهُ أُمُّهُ»\n\n“যে ব্যক্তি এ (কা‘বা) ঘরের হজ্জ আদায় করল এবং স্ত্রী সহবাস করল না, অন্যায় আচরণ করল না, সে প্রত্যাবর্তন করবে মাতৃগর্ভ হতে সদ্য প্রসূত শিশুর মত হয়ে।”[১]\n\nতিনি আরো বলেন,\n\n«مَنْ أَتَى هَذَا الْبَيْتَ، فَلَمْ يَرْفُثْ، وَلَمْ يَفْسُقْ، رَجَعَ كَمَا وَلَدَتْهُ أُمُّهُ»\n\n“যে ব্যক্তি এ (কা‘বা) ঘরে আসে, অতঃপর অশ্লীল আচরণও করে না এবং দুষ্কর্মও করে না, সে এমন অবস্থায় প্রত্যাবর্তন করে যেন তার জননী তাকে প্রসব করেছেন।”[২]\n\n২) রাসূলুল্লাহ সাল্লাল্লাহু ‘আলাইহি ওয়াসাল্লাম বলেন,\n\n«العُمْرَةُ إِلَى العُمْرَةِ كَفَّارَةٌ لِمَا بَيْنَهُمَا، وَالحَجُّ المَبْرُورُ لَيْسَ لَهُ جَزَاءٌ إِلَّا الجَنَّةُ»\n\n“এক ‘উমরার পর আরেক ‘উমরাহ উভয়ের মধ্যবর্তী সময়ের (গুনাহের) জন্য কাফফারা। আর জান্নাতই হলো হজ্জে মাবরূরের প্রতিদান।”[৩]\n\nহজ্জে মাবরূর হচ্ছে সেই হজ্জ, যার মধ্যে কোনো রিয়া তথা প্রদর্শনের ইচ্ছা নেই, আত্মপ্রচারণা কিংবা দুনিয়াবী সুনাম অর্জনের উদ্দেশ্য নেই, যেই হজ্জের মধ্যে কোনো পাপ কাজ নেই, যেই হজ্জ সকল হুকুম পালনের মাধ্যমে সম্পাদন করা হয়, যা কবুল হওয়ার সকল শর্ত পূর্ণ করে, যিনি হজ্জ পালনের স্থানসমূহে আদব ও শিষ্টাচার রক্ষা করে অবস্থান করেন এবং সকল পাপ কাজ থেকে বিরত থাকেন।\n\n৩) রাসূলুল্লাহ সাল্লাল্লাহু ‘আলাইহি ওয়াসাল্লাম ‘আমর ইবনুল ‘আস রাদিয়াল্লাহু ‘আনহুকে বলেন,\n\n«أَمَا عَلِمْتَ أَنَّ الْإِسْلَامَ يَهْدِمُ مَا كَانَ قَبْلَهُ؟ وَأَنَّ الْهِجْرَةَ تَهْدِمُ مَا كَانَ قَبْلَهَا؟ وَأَنَّ الْحَجَّ يَهْدِمُ مَا كَانَ قَبْلَهُ؟»\n\n“তুমি কি জানো না যে, ইসলাম পূর্ববর্তী সকল অন্যায় মিটিয়ে দেয়? হিজরত পূর্ববর্তী সকল অন্যায় মিটিয়ে দেয়? আর হজ্জ পূর্ববর্তী সকল অন্যায় মিটিয়ে দেয়?”[৪]\n\n৪) হাদীসে বর্ণিত হয়েছে,\n\nأَنَّ رَسُولَ اللَّهِ صَلَّى اللهُ عَلَيْهِ وَسَلَّمَ سُئِلَ: أَيُّ العَمَلِ أَفْضَلُ؟ فَقَالَ: «إِيمَانٌ بِاللَّهِ وَرَسُولِهِ». قِيلَ: ثُمَّ مَاذَا؟ قَالَ: «الجِهَادُ فِي سَبِيلِ اللَّهِ» قِيلَ: ثُمَّ مَاذَا؟ قَالَ: «حَجٌّ مَبْرُورٌ»\n\nরাসূলুল্লাহ সাল্লাল্লাহু ‘আলাইহি ওয়াসাল্লামকে জিজ্ঞেস করা হলো, কোন আমলটি উত্তম? তিনি বললেন, “আল্লাহ ও তাঁর রাসূলের উপর বিশ্বাস স্থাপন করা।” জিজ্ঞেস করা হলো, অতঃপর কোনটি? তিনি বললেন, “আল্লাহর রাস্তায় জিহাদ করা।” প্রশ্ন করা হলো, অতঃপর কোনটি? তিনি বললেন, “মাকবূল হজ্জ সম্পাদন করা।”[৫]\n\n৫) রাসূলুল্লাহ সাল্লাল্লাহু ‘আলাইহি ওয়াসাল্লাম বলেন,\n\n«تَابِعُوا بَيْنَ الْحَجِّ وَالْعُمْرَةِ، فَإِنَّهُمَا: يَنْفِيَانِ الْفَقْرَ وَالذُّنُوبَ، كَمَا يَنْفِي الْكِيرُ: خَبَثَ الْحَدِيدِ وَالذَّهَبِ وَالْفِضَّةِ، وَلَيْسَ لِلْحَجِّ الْمَبْرُورِ ثَوَابٌ دُونَ الْجَنَّةِ»\n\n“তোমরা হজ্জ ও ‘উমরাহ পরস্পর (হজ্জের পর ‘উমরাহ এবং ‘উমরার পর হজ্জ) আদায় করবে। কেননা তা অভাব ও পাপ এমনভাবে দূর করে দেয়, যেমনিভাবে হাপর লোহা, সোনা ও রুপার ময়লা দূর করে দেয়। আর মাবরূর হজ্জের বিনিময় জান্নাত ব্যতীত আর কিছুই নয়।”[৬]\n\n৬) আয়েশা রাদিয়াল্লাহু ‘আনহা থেকে বর্ণিত, তিনি বলেন,\n\nقُلْتُ: يَا رَسُولَ اللَّهِ عَلَى النِّسَاءِ جِهَادٌ؟ قَالَ: «نَعَمْ، عَلَيْهِنَّ جِهَادٌ، لَا قِتَالَ فِيهِ : الْحَجُّ وَالْعُمْرَةُ»\n\nআমি বললাম, হে আল্লাহর রাসূল, মহিলাদের জন্য কি জিহাদ বাধ্যতামূলক? তিনি বলেন, “হ্যাঁ, তাদের ওপরও জিহাদ ফরয, তবে সেখানে কিতাল নেই। আর তা হচ্ছে হজ্জ ও ‘উমরাহ।”[৭]\n\nআয়েশা রাদিয়াল্লাহু ‘আনহা আরো বলেন,\n\nقُلْتُ يَا رَسُولَ اللَّهِ، أَلاَ نَغْزُو وَنُجَاهِدُ مَعَكُمْ؟ فَقَالَ: «لَكِنَّ أَحْسَنَ الجِهَادِ وَأَجْمَلَهُ الحَجُّ، حَجٌّ مَبْرُورٌ»\n\nআমি বললাম, হে আল্লাহর রাসূল, আমরা কি আপনাদের সঙ্গে যুদ্ধ ও জিহাদে অংশগ্রহণ করব না? তিনি বললেন, “তোমাদের জন্য উত্তম ও উৎকৃষ্ট জিহাদ হলো হজ্জ, মাকবূল হজ্জ।”[৮]\n\n৭) রাসূলুল্লাহ সাল্লাল্লাহু ‘আলাইহি ওয়াসাল্লাম বলেন,\n\n«وَفْدُ اللَّهِ ثَلَاثَةٌ: الْغَازِي، وَالْحَاجُّ، وَالْمُعْتَمِرُ»\n\n“আল্লাহর প্রতিনিধি কিংবা মেহমান তিন ব্যক্তিঃ গাযী (মুজাহিদ), হাজী ও ‘উমরাহ আদায়কারী।”[৯]\n\n৮) রাসূলুল্লাহ সাল্লাল্লাহু ‘আলাইহি ওয়াসাল্লাম বলেন,\n\n«الْغَازِي فِي سَبِيلِ اللَّهِ، وَالْحَاجُّ وَالْمُعْتَمِرُ، وَفْدُ اللَّهِ، دَعَاهُمْ، فَأَجَابُوهُ، وَسَأَلُوهُ، فَأَعْطَاهُمْ»\n\n“আল্লাহর পথের সৈনিক, হজ্জযাত্রী ও ‘উমরাহ যাত্রীগণ আল্লাহর প্রতিনিধি (মেহমান)। তারা আল্লাহর নিকট দু‘আ করলে তিনি তা কবুল করেন এবং কিছু চাইলে তা তাদেরকে দান করেন।”[১০]\n\n৯) রাসূলুল্লাহ সাল্লাল্লাহু ‘আলাইহি ওয়াসাল্লাম বলেন,\n\n«جِهَادُ الْكَبِيرِ، وَالصَّغِيرِ، وَالضَّعِيفِ، وَالْمَرْأَةِ: الْحَجُّ، وَالْعُمْرَةُ»\n\n“বৃদ্ধ, অল্প বয়স্ক, দুর্বল এবং নারীদের জিহাদ হলো হজ্জ ও ‘উমরাহ।”[১১]\n\n১০) রাসূলুল্লাহ সাল্লাল্লাহু ‘আলাইহি ওয়াসাল্লাম বলেন,\n\n«مَا مِنْ يَوْمٍ أَكْثَرَ مِنْ أَنْ يُعْتِقَ اللهُ فِيهِ عَبْدًا مِنَ النَّارِ، مِنْ يَوْمِ عَرَفَةَ، وَإِنَّهُ لَيَدْنُو، ثُمَّ يُبَاهِي بِهِمِ الْمَلَائِكَةَ، فَيَقُولُ: مَا أَرَادَ هَؤُلَاءِ؟»\n\nআরাফাহ দিবসের তুলনায় এমন কোনো দিন নেই, যেদিন আল্লাহ তা‘আলা সর্বাধিক লোককে জাহান্নামের আগুন থেকে মুক্তি দান করেন। আল্লাহ তা‘আলা নিকটবর্তী হন, অতঃপর বান্দাদের নিয়ে ফেরেশতাদের সামনে গৌরব প্রকাশ করেন এবং বলেন, “তারা কী চায় (তারা কী উদ্দেশ্যে সমবেত হয়েছে)?”[১২]\n\n১১) রাসূলুল্লাহ সাল্লাল্লাহু ‘আলাইহি ওয়াসাল্লাম বলেন,\n\n«خَيْرُ الدُّعَاءِ دُعَاءُ يَوْمِ عَرَفَةَ»\n\n“আরাফাতের দিনের দু‘আই উত্তম দু‘আ।”[১৩]\n\n১২) রাসূলুল্লাহ সাল্লাল্লাহু ‘আলাইহি ওয়াসাল্লাম বলেন,\n\n«مَنْ طَافَ بِالْبَيْتِ، وَصَلَّى رَكْعَتَيْنِ، كَانَ كَعِتْقِ رَقَبَةٍ»\n\n“যে ব্যক্তি বাইতুল্লাহ তাওয়াফ করল এবং দুরাকাত সালাত আদায় করল, তা একটি ক্রীতদাসকে মুক্ত করার সমতুল্য।”[১৪]\n\n১৩) রাসূলুল্লাহ সাল্লাল্লাহু ‘আলাইহি ওয়াসাল্লাম বলেন,\n\n«وَصَلَاةٌ فِي الْمَسْجِدِ الْحَرَامِ أَفْضَلُ مِنْ مِائَةِ أَلْفِ صَلَاةٍ فِيمَا سِوَاهُ»\n\n“মাসজিদুল হারামে একটি সালাত আদায় অন্য যেকোনো মাসজিদে এক লাখ সালাত আদায়ের চেয়েও উত্তম।”[১৫]\n\n১৪) রাসূলুল্লাহ সাল্লাল্লাহু ‘আলাইহি ওয়াসাল্লাম হাজরে আসওয়াদ প্রসঙ্গে বলেন,\n\n«وَاللَّهِ لَيَبْعَثَنَّهُ اللَّهُ يَوْمَ القِيَامَةِ لَهُ عَيْنَانِ يُبْصِرُ بِهِمَا، وَلِسَانٌ يَنْطِقُ بِهِ، يَشْهَدُ عَلَى مَنْ اسْتَلَمَهُ بِحَقٍّ»\n\n“আল্লাহর শপথ। এই পাথরকে আল্লাহ তা‘আলা কিয়ামতের দিন এমন অবস্থায় ওঠাবেন যে, এর দুটি চোখ থাকবে, যা দিয়ে সে দেখবে এবং একটি জিহ্বা থাকবে, যা দিয়ে সে কথা বলবে। যে লোক সত্য হৃদয়ে একে স্পর্শ করবে, তার সম্বন্ধে এই পাথর আল্লাহ তা‘আলার নিকট সাক্ষ্য দেবে।”[১৬]\n\nতিনি আরো বলেন,\n\n«نَزَلَ الحَجَرُ الأَسْوَدُ مِنَ الجَنَّةِ، وَهُوَ أَشَدُّ بَيَاضًا مِنَ اللَّبَنِ فَسَوَّدَتْهُ خَطَايَا بَنِي آدَمَ»\n\n“জান্নাত হতে হাজরে আসওয়াদ অবতীর্ণ হয়েছিল দুধ হতেও বেশি সাদা অবস্থায়। কিন্তু এটিকে আদম সন্তানের গুনাহ কালো করে দিয়েছে।”[১৭]\n\nঅতএব আমাদের মধ্যে যাদের ওপর হজ্জ ফরয হয়েছে, তাদের শীঘ্রই হজ্জ পালন করা অবশ্য কর্তব্য। আর খেয়াল রাখতে হবে যেন হজ্জ পালনের ক্ষেত্রে কোনো ধরনের রিয়া বা লোক দেখানোর ইচ্ছা, দুনিয়ায় সুনাম অর্জন, আত্মপ্রচারণা ইত্যাদি না ঘটে; বরং পরিপূর্ণ ইখলাসের সাথে তা যেন পালিত হয়।\n\n[১] সহীহ বুখারী, হাদীস নং ১৮১৯\n\n[২] সহীহ মুসলিম, হাদীস নং ৩১৮২\n\n[৩] সহীহ বুখারী, হাদীস নং ১৭৭৩, সহীহ মুসলিম, হাদীস নং ৩১৮০\n\n[৪] সহীহ মুসলিম, হাদীস নং ২২০\n\n[৫] সহীহ বুখারী, হাদীস নং ২৬\n\n[৬] সুনান আন-নাসা’য়ী, হাদীস নং ২৬৩১। শাইখ আলবানী বলেন, হাদীসটি হাসান সহীহ।\n\n[৭] সুনান ইবনু মাজাহ, হাদীস নং ২৯০১। শাইখ আলবানী বলেন, হাদীসটি সহীহ।\n\n[৮] সহীহ বুখারী, হাদীস নং ১৮৬১\n\n[৯] সুনান আন-নাসা’য়ী, হাদীস নং ২৬২৫। শাইখ আলবানী বলেন, হাদীসটি সহীহ।\n\n[১০] সুনান ইবনু মাজাহ, হাদীস নং ২৮৯৩। শাইখ আলবানী বলেন, হাদীসটি হাসান।\n\n[১১] সুনান আন-নাসা’য়ী, হাদীস নং ২৬২৬। শাইখ আলবানী বলেন, হাদীসটি হাসান।\n\n[১২] সহীহ মুসলিম, হাদীস নং ৩১৭৯\n\n[১৩] সুনান আত-তিরমিযী, হাদীস নং ৩৫৮৫। শাইখ আলবানী বলেন, হাদীসটি হাসান।\n\n[১৪] সুনান ইবনু মাজাহ, হাদীস নং ২৯৫৬। শাইখ আলবানী বলেন, হাদীসটি সহীহ।\n\n[১৫] মুসনাদে আহমাদ, হাদীস নং ১৫২৭১। বুখারীর শর্তানুসারে সহীহ।\n\n[১৬] সুনান আত-তিরমিযী, হাদীস নং ৯৬১। শাইখ আলবানী বলেন, হাদীসটি সহীহ।\n\n[১৭] সুনান আত-তিরমিযী, হাদীস নং ৮৭৭। শাইখ আলবানী বলেন, হাদীসটি সহীহ।"
  },
  {
    "1": "‘উমরার পরিচয়",
    "2": "عُمْرَة আরবী শব্দ। এর আভিধানিক অর্থ হচ্ছে- যিয়ারত তথা দেখা করা, সাক্ষাৎ করা ইত্যাদি।\n\nইসলামী শারী‘আতের পরিভাষায়, ‘উমরাহ হচ্ছে- “পবিত্র কা‘বা যিয়ারত তথা দেখার উদ্দেশ্যে সেখানে যাওয়ার ইচ্ছা পোষণ করা এবং তাওয়াফ ও সা‘য়ী সহকারে চুল কামানো অথবা চুল ছোটো করার মাধ্যমে ইহরাম থেকে হালাল হয়ে যাওয়া।”\n\nঅতএব ‘উমরার জন্য সুনির্দিষ্টভাবে নিয়ত করতে হয়, তাওয়াফ ও সা‘য়ী করতে হয় এবং চুল কামাতে হয় নতুবা চুল ছোটো করতে হয়।"
  },
  {
    "1": "‘উমরার ফযীলত",
    "2": "১) রাসূলুল্লাহ সাল্লাল্লাহু ‘আলাইহি ওয়াসাল্লাম বলেন,\n\n«مَنْ أَتَى هَذَا الْبَيْتَ، فَلَمْ يَرْفُثْ، وَلَمْ يَفْسُقْ، رَجَعَ كَمَا وَلَدَتْهُ أُمُّهُ»\n\n“যে ব্যক্তি এ (কা‘বা) ঘরে আসে, অতঃপর অশ্লীল আচরণও করে না এবং দুষ্কর্মও করে না, সে এমন নিষ্পাপ অবস্থায় প্রত্যাবর্তন করে যেন তার জননী তাকে প্রসব করেছেন।”[১৮]\n\n২) রাসূলুল্লাহ সাল্লাল্লাহু ‘আলাইহি ওয়াসাল্লাম বলেন,\n\n«العُمْرَةُ إِلَى العُمْرَةِ كَفَّارَةٌ لِمَا بَيْنَهُمَا، وَالحَجُّ المَبْرُورُ لَيْسَ لَهُ جَزَاءٌ إِلَّا الجَنَّةُ»\n\n“এক ‘উমরার পর আরেক ‘উমরাহ উভয়ের মধ্যবর্তী সময়ের (গুনাহের) জন্য কাফফারা। আর জান্নাতই হলো হজ্জে মাবরূরের প্রতিদান।”[১৯]\n\n৩) রাসূলুল্লাহ সাল্লাল্লাহু ‘আলাইহি ওয়াসাল্লাম বলেন,\n\n«تَابِعُوا بَيْنَ الْحَجِّ وَالْعُمْرَةِ، فَإِنَّهُمَا: يَنْفِيَانِ الْفَقْرَ وَالذُّنُوبَ، كَمَا يَنْفِي الْكِيرُ: خَبَثَ الْحَدِيدِ وَالذَّهَبِ وَالْفِضَّةِ، وَلَيْسَ لِلْحَجِّ الْمَبْرُورِ ثَوَابٌ دُونَ الْجَنَّةِ»\n\n“তোমরা হজ্জ ও ‘উমরাহ পরস্পর (হজ্জের পর ‘উমরাহ এবং ‘উমরার পর হজ্জ) আদায় করবে। কেননা তা অভাব ও পাপ এমনভাবে দূর করে দেয়, যেমনিভাবে হাপর লোহা, সোনা ও রুপার ময়লা দূর করে দেয়। আর মাবরূর হজ্জের বিনিময় জান্নাত ব্যতীত আর কিছুই নয়।”[২০]\n\n৪) আয়েশা রাদিয়াল্লাহু ‘আনহা থেকে বর্ণিত, তিনি বলেন,\n\nقُلْتُ: يَا رَسُولَ اللَّهِ عَلَى النِّسَاءِ جِهَادٌ؟ قَالَ: «نَعَمْ، عَلَيْهِنَّ جِهَادٌ، لَا قِتَالَ فِيهِ: الْحَجُّ وَالْعُمْرَةُ»\n\nআমি বললাম, হে আল্লাহর রাসূল, মহিলাদের জন্য কি জিহাদ বাধ্যতামূলক? তিনি বলেন, “হ্যাঁ, তাদের ওপরও জিহাদ ফরয, তবে সেখানে কিতাল নেই। আর তা হচ্ছে হজ্জ ও ‘উমরাহ।”[২১]\n\n৫) রাসূলুল্লাহ সাল্লাল্লাহু ‘আলাইহি ওয়াসাল্লাম বলেন,\n\n«وَفْدُ اللَّهِ ثَلَاثَةٌ: الْغَازِي، وَالْحَاجُّ، وَالْمُعْتَمِرُ»\n\n“আল্লাহর প্রতিনিধি কিংবা মেহমান তিন ব্যক্তিঃ গাযী (মুজাহিদ), হাজী ও ‘উমরাহ আদায়কারী।”[২২]\n\n৬) রাসূলুল্লাহ সাল্লাল্লাহু ‘আলাইহি ওয়াসাল্লাম বলেন,\n\n«الْغَازِي فِي سَبِيلِ اللَّهِ، وَالْحَاجُّ وَالْمُعْتَمِرُ، وَفْدُ اللَّهِ، دَعَاهُمْ، فَأَجَابُوهُ، وَسَأَلُوهُ، فَأَعْطَاهُمْ»\n\n“আল্লাহর পথের সৈনিক, হজ্জযাত্রী ও ‘উমরাহযাত্রীগণ আল্লাহর প্রতিনিধি (মেহমান)। তারা আল্লাহর নিকট দু‘আ করলে তিনি তা কবুল করেন এবং কিছু চাইলে তা তাদেরকে দান করেন।”[২৩]\n\n৭) রাসূলুল্লাহ সাল্লাল্লাহু ‘আলাইহি ওয়াসাল্লাম বলেন,\n\n«جِهَادُ الْكَبِيرِ، وَالصَّغِيرِ، وَالضَّعِيفِ، وَالْمَرْأَةِ: الْحَجُّ، وَالْعُمْرَةُ»\n\n“বৃদ্ধ, অল্প বয়স্ক, দুর্বল ও নারীদের জিহাদ হলো হজ্জ ও ‘উমরাহ।”[২৪]\n\n৮) রাসূলুল্লাহ সাল্লাল্লাহু ‘আলাইহি ওয়াসাল্লাম বলেন,\n\n«فَإِنَّ عُمْرَةً فِي رَمَضَانَ تَقْضِي حَجَّةً أَوْ حَجَّةً مَعِي»\n\n“রমাদান মাসে একটি ‘উমরাহ আদায় করা একটি ফরয হজ্জ আদায় করার সমান অথবা বলেছেন, আমার সাথে একটি হজ্জ আদায় করার সমান।”[২৫]\n\n৯) রাসূলুল্লাহ সাল্লাল্লাহু ‘আলাইহি ওয়াসাল্লাম বলেন,\n\n«مَنْ طَافَ بِالْبَيْتِ، وَصَلَّى رَكْعَتَيْنِ، كَانَ كَعِتْقِ رَقَبَةٍ»\n\n“যে ব্যক্তি বাইতুল্লাহ তাওয়াফ করল এবং দুরাকাত সালাত আদায় করল, তা একটি ক্রীতদাসকে মুক্ত করার সমতুল্য।”[২৬]\n\n১০) রাসূলুল্লাহ সাল্লাল্লাহু ‘আলাইহি ওয়াসাল্লাম বলেন,\n\n«وَصَلَاةٌ فِي الْمَسْجِدِ الْحَرَامِ أَفْضَلُ مِنْ مِائَةِ أَلْفِ صَلَاةٍ فِيمَا سِوَاهُ»\n\n“মাসজিদুল হারামে একটি সালাত আদায় অন্য যেকোনো মাসজিদে এক লাখ সালাত আদায়ের চেয়েও উত্তম।”[২৭]\n\n১১) রাসূলুল্লাহ সাল্লাল্লাহু ‘আলাইহি ওয়াসাল্লাম হাজরে আসওয়াদ প্রসঙ্গে বলেন,\n\n«وَاللَّهِ لَيَبْعَثَنَّهُ اللَّهُ يَوْمَ القِيَامَةِ لَهُ عَيْنَانِ يُبْصِرُ بِهِمَا، وَلِسَانٌ يَنْطِقُ بِهِ، يَشْهَدُ عَلَى مَنْ اسْتَلَمَهُ بِحَقٍّ»\n\n“আল্লাহর শপথ। এই পাথরকে আল্লাহ তা‘আলা কিয়ামতের দিন এমন অবস্থায় ওঠাবেন যে, এর দুটি চোখ থাকবে, যা দিয়ে সে দেখবে এবং একটি জিহ্বা থাকবে, যা দিয়ে সে কথা বলবে। যে লোক সত্য হৃদয়ে একে স্পর্শ করবে, তার সম্বন্ধে এই পাথর আল্লাহ তা‘আলার নিকট সাক্ষ্য দেবে।”[২৮]\n\nতিনি আরো বলেন,\n\n«نَزَلَ الحَجَرُ الأَسْوَدُ مِنَ الجَنَّةِ، وَهُوَ أَشَدُّ بَيَاضًا مِنَ اللَّبَنِ فَسَوَّدَتْهُ خَطَايَا بَنِي آدَمَ»\n\n“জান্নাত হতে হাজরে আসওয়াদ অবতীর্ণ হয়েছিল দুধ হতেও বেশি সাদা অবস্থায়। কিন্তু এটিকে আদম সন্তানের গুনাহ কালো করে দিয়েছে।”[২৯]\n\nঅতএব আমাদের মধ্যে যাদের সামর্থ্য রয়েছে, তাদের মাঝে মধ্যে ‘উমরাহ করা উচিৎ। আর খেয়াল রাখতে হবে যেন ‘উমরাহ পালনের ক্ষেত্রে কোনো ধরনের রিয়া বা লোক দেখানোর ইচ্ছা, দুনিয়ায় সুনাম অর্জন, আত্মপ্রচারণা ইত্যাদি না ঘটে; বরং পরিপূর্ণ ইখলাসের সাথে তা যেন পালিত হয়।\n\n[১৮] সহীহ মুসলিম, হাদীস নং ৩১৮২\n\n[১৯] সহীহ বুখারী, হাদীস নং ১৭৭৩, সহীহ মুসলিম, হাদীস নং ৩১৮০\n\n[২০] সুনান আন-নাসা’য়ী, হাদীস নং ২৬৩১। শাইখ আলবানী বলেন, হাদীসটি হাসান সহীহ।\n\n[২১] সুনান ইবনু মাজাহ, হাদীস নং ২৯০১। শাইখ আলবানী বলেন, হাদীসটি সহীহ।\n\n[২২] সুনান আন-নাসা’য়ী, হাদীস নং ২৬২৫। শাইখ আলবানী বলেন, হাদীসটি সহীহ।\n\n[২৩] সুনান ইবনু মাজাহ, হাদীস নং ২৮৯৩। শাইখ আলবানী বলেন, হাদীসটি হাসান।\n\n[২৪] সুনান আন-নাসা’য়ী, হাদীস নং ২৬২৬। শাইখ আলবানী বলেন, হাদীসটি হাসান।\n\n[২৫] সহীহ বুখারী, হাদীস নং ১৮৬৩, সহীহ মুসলিম, হাদীস নং ২৯২৯\n\n[২৬] সুনান ইবনু মাজাহ, হাদীস নং ২৯৫৬। শাইখ আলবানী বলেন, হাদীসটি সহীহ।\n\n[২৭] মুসনাদে আহমাদ, হাদীস নং ১৫২৭১। হাদীসটির সনদ বুখারীর শর্তানুসারে সহীহ।\n\n[২৮] সুনান আত-তিরমিযী, হাদীস নং ৯৬১। শাইখ আলবানী বলেন, হাদীসটি সহীহ।\n\n[২৯] সুনান আত-তিরমিযী, হাদীস নং ৮৭৭। শাইখ আলবানী বলেন, হাদীসটি সহীহ।"
  },
  {
    "1": "হজ্জ ও ‘উমরার উদ্দেশ্য",
    "2": "হজ্জ ও ‘উমরার মূল উদ্দেশ্য একমাত্র আল্লাহর সন্তুষ্টি অর্জন। তবে এর পাশাপাশি আরও বেশ কিছু উদ্দেশ্য রয়েছে। যেমন-\n\n১) তাওহীদ বোঝা, ধারণ করা ও প্রতিষ্ঠা করা।\n২) আল্লাহর ‘উবূদিয়্যাত তথা আল্লাহর বান্দা হওয়ার বিষয়টি প্রতিষ্ঠা করা।\n৩) বিশুদ্ধ আখলাক অর্জন করা।"
  },
  {
    "1": "হজ্জ ও ‘উমরার হুকুম",
    "2": ""
  },
  {
    "1": "হজ্জের বিধান",
    "2": "হাদীসে বর্ণিত হয়েছে, রাসূলুল্লাহ সাল্লাল্লাহু ‘আলাইহি ওয়াসাল্লাম বলেন,\n\n«أَيُّهَا النَّاسُ قَدْ فَرَضَ اللهُ عَلَيْكُمُ الْحَجَّ، فَحُجُّوا»، فَقَالَ رَجُلٌ: أَكُلَّ عَامٍ يَا رَسُولَ اللهِ؟ فَسَكَتَ حَتَّى قَالَهَا ثَلَاثًا، فَقَالَ رَسُولُ اللهِ صَلَّى اللهُ عَلَيْهِ وَسَلَّمَ: «لَوْ قُلْتُ: نَعَمْ لَوَجَبَتْ، وَلَمَا اسْتَطَعْتُمْ»\n\n“হে জনগণ, আল্লাহ তোমাদের ওপর হজ্জ ফরয করেছেন। অতএব তোমরা হজ্জ করো।” এক ব্যক্তি জিজ্ঞেস করল, হে আল্লাহর রাসূল, তা কি প্রতি বছর? রাসূলুল্লাহ সাল্লাল্লাহু ‘আলাইহি ওয়াসাল্লাম নীরব থাকলেন এবং সে তিন বার কথাটি বলল। এরপর রাসূলুল্লাহ সাল্লাল্লাহু ‘আলাইহি ওয়াসাল্লাম বললেন, “আমি হ্যাঁ বললে তা (প্রতি বছরের জন্য) ওয়াজিব হয়ে যাবে, অথচ তোমরা তা পালন করতে সক্ষম হবে না।”[৩০]\n\nআল্লাহ তা‘আলা বলেন,\n\n﴿ وَلِلَّهِ عَلَى ٱلنَّاسِ حِجُّ ٱلۡبَيۡتِ مَنِ ٱسۡتَطَاعَ إِلَيۡهِ سَبِيلٗاۚ ﴾ [ال عمران: ٩٧]\n\n“সামর্থ্যবান মানুষের ওপর আল্লাহর জন্য বাইতুল্লাহর হজ্জ করা ফরয।”[৩১]\n\nআল্লাহ তা‘আলা আরো বলেন,\n\n﴿ وَأَتِمُّواْ ٱلۡحَجَّ وَٱلۡعُمۡرَةَ لِلَّهِۚ ﴾ [البقرة: ١٩٦]\n\n“আর তোমরা আল্লাহর জন্য হজ্জ ও ‘উমরাহ পূর্ণ করো।”[৩২]\n\nহজ্জের ঘোষণা সর্বপ্রথম দেওয়া হয়েছিল ইবরাহীম ‘আলাইহিস সালামের সময়ে। আল্লাহ তা‘আলা বলেন,\n\n﴿ وَأَذِّن فِي ٱلنَّاسِ بِٱلۡحَجِّ يَأۡتُوكَ رِجَالٗا وَعَلَىٰ كُلِّ ضَامِرٖ يَأۡتِينَ مِن كُلِّ فَجٍّ عَمِيقٖ ٢٧ لِّيَشۡهَدُواْ مَنَٰفِعَ لَهُمۡ ﴾ [الحج: ٢٧ - ٢٨]\n\n“আর মানুষের নিকট হজ্জের ঘোষণা দাও। তারা তোমার কাছে আসবে পায়ে হেঁটে এবং কৃশকায় উটে চড়ে দূর পথ পাড়ি দিয়ে। যেন তারা নিজেদের কল্যাণসমূহ প্রত্যক্ষ করতে পারে।”[৩৩]\n\nরাসূল সাল্লাল্লাহু ‘আলাইহি ওয়াসাল্লাম বলেন,\n\n«الْإِسْلَامُ أَنْ تَشْهَدَ أَنْ لَا إِلَهَ إِلَّا اللهُ وَأَنَّ مُحَمَّدًا رَسُولُ اللهِ صَلَّى اللهُ عَلَيْهِ وَسَلَّمَ، وَتُقِيمَ الصَّلَاةَ، وَتُؤْتِيَ الزَّكَاةَ، وَتَصُومَ رَمَضَانَ، وَتَحُجَّ الْبَيْتَ إِنِ اسْتَطَعْتَ إِلَيْهِ سَبِيلًا»\n\n“ইসলাম হচ্ছে এই- তুমি সাক্ষ্য দেবে যে, আল্লাহ ছাড়া প্রকৃতপক্ষে কোনো ইলাহ নেই এবং মুহাম্মাদ সাল্লাল্লাহু ‘আলাইহি ওয়াসাল্লাম আল্লাহর রাসূল, সালাত কায়েম করবে, যাকাত আদায় করবে, রমাদানের সাওম পালন করবে এবং যদি পথ অতিক্রম করার সামর্থ্য হয়, তাহলে বাইতুল্লাহর হজ্জ করবে।”[৩৪]\n\nরাসূল সাল্লাল্লাহু ‘আলাইহি ওয়াসাল্লাম আরো বলেন,\n\n«بُنِيَ الإِسْلاَمُ عَلَى خَمْسٍ: شَهَادَةِ أَنْ لاَ إِلَهَ إِلَّا اللَّهُ وَأَنَّ مُحَمَّدًا رَسُولُ اللَّهِ، وَإِقَامِ الصَّلاَةِ، وَإِيتَاءِ الزَّكَاةِ، وَالحَجِّ، وَصَوْمِ رَمَضَانَ»\n\n“ইসলামের স্তম্ভ হচ্ছে পাঁচটি : (১) ‘আল্লাহ ব্যতীত প্রকৃত কোনো উপাস্য নেই এবং নিশ্চয়ই মুহাম্মাদ সাল্লাল্লাহু ‘আলাইহি ওয়াসাল্লাম আল্লাহর রাসূল’ -এ কথার সাক্ষ্য প্রদান করা, (২) সালাত কায়েম করা, (৩) যাকাত আদায় করা, (৪) হজ্জ পালন করা এবং (৫) রমাদানের সাওম পালন করা।”[৩৫]\n\nউপরোক্ত দলীলসমূহের আলোকে প্রমাণিত যে, হজ্জ ইসলামের একটি স্তম্ভ এবং অত্যন্ত গুরুত্বপূর্ণ ফরয ‘ইবাদাত।\n\n[৩০] সহীহ মুসলিম, ৩১৪৮\n\n[৩১] সূরা আলে ‘ইমরান, আয়াত নং ৯৭\n\n[৩২] সূরা আল-বাকারাহ, আয়াত নং ১৯৬\n\n[৩৩] সূরা আল-হাজ্জ, আয়াত নং ২৭-২৮\n\n[৩৪] সহীহ মুসলিম, হাদীস নং ১\n\n[৩৫] সহীহ মুসলিম, হাদীস নং ৮"
  },
  {
    "1": "হজ্জ ফরয হওয়ার শর্ত",
    "2": "হজ্জ সকল মুসলিমের ওপর ফরয নয় বরং হজ্জ ফরয হওয়ার জন্য কিছু শর্ত রয়েছে। যেমন-\n\n১) হজ্জ পালনে সামর্থ্যবান হওয়া। যেমন- হজ্জ করার জন্য সেখানে যাওয়া, অবস্থান করা ও ফিরে আসার জন্য সাংসারিক প্রয়োজনের চেয়ে অতিরিক্ত সম্পদ থাকা এবং শারীরিকভাবে সক্ষম তথা সুস্থ হওয়া।\n\n২) মহিলাদের ক্ষেত্রে তার সাথে স্বামী অথবা কোনো মাহরাম থাকা।\n\n৩) বালেগ হওয়া।\n\nজ্ঞাতব্য যে, নাবালেগ অবস্থায় হজ্জ করলে ফরয হজ্জ পালন হয় না এবং নাবালেগ অবস্থায় হজ্জ করার পর বালেগ অবস্থায় পরবর্তীতে যদি হজ্জ পালনে সামর্থ্যবান হয়, তাহলে পুনরায় হজ্জ পালন করতে হবে।\n\n৪) আকল সম্পন্ন হওয়া।\n\nহাদীসে বর্ণিত হয়েছে, রাসূলুল্লাহ সাল্লাল্লাহু ‘আলাইহি ওয়াসাল্লাম বলেন,\n\n«لِتَأْخُذُوا مَنَاسِكَكُمْ»\n\n“আমার নিকট থেকে তোমরা (হজ্জের) নিয়ম-কানুন শিখে নাও।”[৩৬]\n\nহজ্জের আমলসমূহ পালনের ক্ষেত্রে রাসূলুল্লাহ সাল্লাল্লাহু ‘আলাইহি ওয়াসাল্লামের পূর্ণাঙ্গ অনুসরণ করতে হবে। কেননা তাঁকে অনুসরণ না করলে ‘ইবাদাত কবুল হবে না। এ সম্পর্কে রাসূলুল্লাহ সাল্লাল্লাহু ‘আলাইহি ওয়াসাল্লাম বলেন,\n\n«مَنْ عَمِلَ عَمَلًا لَيْسَ عَلَيْهِ أَمْرُنَا فَهُوَ رَدٌّ»\n\n“যে ব্যক্তি (দীনের মধ্যে) এমন কোনো কাজ করলো, যাতে আমাদের নির্দেশনা নেই, তা প্রত্যাখ্যাত হবে।”[৩৭]\n\nআল্লাহ তা‘আলা বলেন,\n\n﴿ قُلۡ إِن كُنتُمۡ تُحِبُّونَ ٱللَّهَ فَٱتَّبِعُونِي يُحۡبِبۡكُمُ ٱللَّهُ وَيَغۡفِرۡ لَكُمۡ ذُنُوبَكُمۡۚ وَٱللَّهُ غَفُورٞ رَّحِيمٞ ٣١ ﴾ [ال عمران: ٣١]\n\n“বলো, যদি তোমরা আল্লাহকে ভালোবাসো, তাহলে আমার অনুসরণ করো, তাহলে আল্লাহ তোমাদেরকে ভালবাসবেন এবং তোমাদের পাপসমূহ ক্ষমা করে দেবেন। আর আল্লাহ অত্যন্ত ক্ষমাশীল, পরম দয়ালু।”[৩৮]\n\nআল্লাহ তা‘আলা আরো বলেন,\n\n﴿ وَمَآ ءَاتَىٰكُمُ ٱلرَّسُولُ فَخُذُوهُ وَمَا نَهَىٰكُمۡ عَنۡهُ فَٱنتَهُواْۚ ﴾ [الحشر: ٧]\n\n“রাসূল তোমাদেরকে যা দেন, তা গ্রহণ করো এবং যা থেকে তোমাদেরকে নিষেধ করেন, তা থেকে বিরত থাকো।”[৩৯]\n\nযেহেতু হজ্জ ও ‘উমরাহ ‘ইবাদাত, সেহেতু এর প্রত্যেকটি কাজ রাসূলুল্লাহ সাল্লাল্লাহু ‘আলাইহি ওয়াসাল্লামের সুন্নাহ মোতাবেক হতে হবে; অন্যথায় তা বিদ‘আতে পরিণত হবে। কেননা রাসূলুল্লাহ সাল্লাল্লাহু ‘আলাইহি ওয়াসাল্লাম বলেন,\n\n«وَشَرُّ الْأُمُورِ مُحْدَثَاتُهَا، وَكُلُّ مُحْدَثَةٍ بِدْعَةٌ وَكُلُّ بِدْعَةٍ ضَلَالَةٌ، وَكُلُّ ضَلَالَةٍ فِي النَّارِ»\n\n“সবচেয়ে নিকৃষ্ট কাজ হচ্ছে (দীনের মধ্যে) নবোদ্ভাবিত বিষয়গুলো, প্রত্যেক নবোদ্ভাবিত বিষয় হচ্ছে বিদ‘আত, প্রত্যেক বিদ‘আত হচ্ছে ভ্রষ্টতা, প্রত্যেক ভ্রষ্টতা জাহান্নামের দিকে নিয়ে যায়।”[৪০]\n\n[৩৬] সহীহ মুসলিম, হাদীস নং ৩০২৮\n\n[৩৭] সহীহ মুসলিম, হাদীস নং ৪৩৮৫\n\n[৩৮] সূরা আলে ‘ইমরান, আয়াত নং ৩১\n\n[৩৯] সূরা আল-হাশর, আয়াত নং ৭\n\n[৪০] সুনান আন-নাসা’য়ী, হাদীস নং ১৫৭৮। শাইখ আলবানী বলেন, হাদীসটি সহীহ।"
  },
  {
    "1": "‘উমরার বিধান",
    "2": "‘উমরার বিধান সম্পর্কে আলেমদের মতপার্থক্য রয়েছে। যেমন-\n\nইমাম শাফে‘ঈ, ইমাম আহমাদ ইবন হাম্বাল, সুফিয়ান সাওরী, হাসান বাসরী প্রমুখ ‘আলেমের মতে ‘উমরাহ করা ফরয। এটাই বিশুদ্ধ মত। অধিকাংশ সাহাবী এ মত পোষণ করতেন। ইমাম বুখারী, ইমাম নববী, শানকীতী, ইবনু বায, ইবনু ‘উসাইমীন সহ একদল সত্যনিষ্ঠ ‘আলেম এ মতের পক্ষে জোরালো অবস্থান নিয়েছেন। তাদের মতে জীবনে এক বার ‘উমরাহ পালন করলেই এর আবশ্যকতা পূর্ণ হয়ে যাবে অর্থাৎ এক বারের অধিক ‘উমরাহ করা নফল।\n\nঅপরদিকে ইমাম আবূ হানীফা রাহিমাহুল্লাহর মতে ‘উমরাহ করা সুন্নাহ।"
  },
  {
    "1": "‘উমরাহ ফরয হওয়ার শর্ত",
    "2": "‘উমরাহ ফরয হওয়ার জন্য কিছু শর্ত রয়েছে। যেমন-\n\n১) ‘উমরাহ পালনে সামর্থ্যবান হওয়া। যেমন- ‘উমরাহ করার জন্য সেখানে যাওয়া, অবস্থান করা ও ফিরে আসার জন্য সাংসারিক প্রয়োজনের চেয়ে অতিরিক্ত সম্পদ থাকা এবং শারীরিকভাবে সক্ষম তথা সুস্থ হওয়া।\n২) মহিলাদের ক্ষেত্রে তার সাথে স্বামী অথবা কোনো মাহরাম থাকা।\n৩) বালেগ হওয়া।\n৪) আকল সম্পন্ন হওয়া।"
  },
  {
    "1": "মাহরাম বিষয়ক শর্ত",
    "2": "হজ্জ কিংবা ‘উমরাহ পালনের ক্ষেত্রে মহিলাদের সাথে মাহরাম পুরুষ থাকা আবশ্যক। এ ক্ষেত্রে মাহরাম পুরুষ অবশ্যই মুসলিম, আকসম্পন্ন ও প্রাপ্তবয়স্ক হতে হবে। অন্যথায় হজ্জের কার্যাদি সম্পাদনে মহিলার সার্বিক সহযোগিতা ও নিরাপত্তা নিশ্চিত হবে না।\n\nমাহরাম পুরুষ ব্যতিরেকে হজ্জ কিংবা ‘উমরাহ পালন করলে তা আদায় হবে বটে। কেননা মাহরাম সাথে থাকা হজ্জ কিংবা ‘উমরাহ ফরয হওয়ার শর্ত; আদায় হওয়ার শর্ত নয়। তবে মাহরাম ব্যতিরেকে সফর করার কারণে গুনাহগার হবে।"
  },
  {
    "1": "ইহরাম",
    "2": ""
  },
  {
    "1": "হজ্জ ও ‘উমরার প্রস্তুতি",
    "2": "যেকোনো মহান কাজের জন্য প্রস্তুতি নেয়ার প্রয়োজন হয়। এর জন্য শারীরিক ও মানসিক প্রস্তুতি নিতে হয়। আর হজ্জ ও ‘উমরাহ করার জন্য যেহেতু আমরা বিভিন্ন দেশ হতে মক্কায় ভ্রমণ করে থাকি, সেহেতু এর জন্য আর্থিক প্রস্তুতিও থাকা প্রয়োজন।\n\nনিম্নে কতিপয় গুরুত্বপূর্ণ প্রস্তুতি উল্লেখ করা হলো :\n\n১) মুত্তাকী হওয়ার বাসনা। হজ্জ ও ‘উমরাহ করার সময় অন্তরে অবশ্যই তাকওয়া অর্জনের প্রবল ইচ্ছা ও চেষ্টা থাকতে হবে।\n\nআল্লাহ তা‘আলা বলেন,\n\n﴿ يَٰٓأَيُّهَا ٱلَّذِينَ ءَامَنُواْ ٱتَّقُواْ ٱللَّهَ حَقَّ تُقَاتِهِۦ وَلَا تَمُوتُنَّ إِلَّا وَأَنتُم مُّسۡلِمُونَ ١٠٢ ﴾ [ال عمران: ١٠٢]\n\n“হে মু’মিনগণ, তোমরা আল্লাহকে যথাযথভাবে ভয় করো। আর তোমরা মুসলিম না হয়ে মারা যেয়ো না।”[৪১]\n\n﴿ وَتَزَوَّدُواْ فَإِنَّ خَيۡرَ ٱلزَّادِ ٱلتَّقۡوَىٰۖ وَٱتَّقُونِ يَٰٓأُوْلِي ٱلۡأَلۡبَٰبِ ١٩٧ ﴾ [البقرة: ١٩٧]\n\n“আর তোমরা পাথেয় গ্রহণ করো। নিশ্চয় উত্তম পাথেয় হচ্ছে তাকওয়া। আর হে বিবেকসম্পন্নগণ, তোমরা আমাকে ভয় করা।”[৪২]\n\n২) ইখলাস। হজ্জ ও ‘উমরাহ পালন করার ক্ষেত্রে অবশ্যই ইখলাস তথা বিশুদ্ধ নিয়ত থাকতে হবে। কেননা হজ্জ পালনের সময় রাসূলুল্লাহ সাল্লাল্লাহু ‘আলাইহি ওয়াসাল্লাম বলেন,\n\n«اللَّهُمَّ حَجَّةٌ لَا رِيَاءَ فِيهَا، وَلَا سُمْعَةَ»\n\n“হে আল্লাহ, এটি এমন হজ্জ, যাতে কোনো প্রদর্শনেচ্ছা বা প্রচারেচ্ছা নেই।”[৪৩]\n\n৩) প্রয়োজনীয় জ্ঞান অর্জন করা। হজ্জ ও ‘উমরাহ পালন শুরু করার পূর্বেই এ সম্পর্কিত প্রয়োজনীয় জ্ঞান অর্জন করতে হবে। অন্যথায় সঠিকভাবে তা সম্পাদন করা সম্ভব নয়।\n\n৪) অন্যের অধিকার ফেরত দেওয়া। হজ্জ ও ‘উমরাহ পালনের জন্য যাত্রার পূর্বেই অন্যের সকল হক যেমন- ঋণ, বন্ধক, সম্পদ, স্ত্রীর মোহর, ট্যাক্স ইত্যাদি পরিশোধ করতে হবে। আল্লাহ তা‘আলা বলেন,\n\n﴿ وَإِن كُنتُمۡ عَلَىٰ سَفَرٖ وَلَمۡ تَجِدُواْ كَاتِبٗا فَرِهَٰنٞ مَّقۡبُوضَةٞۖ فَإِنۡ أَمِنَ بَعۡضُكُم بَعۡضٗا فَلۡيُؤَدِّ ٱلَّذِي ٱؤۡتُمِنَ أَمَٰنَتَهُۥ وَلۡيَتَّقِ ٱللَّهَ رَبَّهُۥۗ وَلَا تَكۡتُمُواْ ٱلشَّهَٰدَةَۚ وَمَن يَكۡتُمۡهَا فَإِنَّهُۥٓ ءَاثِمٞ قَلۡبُهُۥۗ وَٱللَّهُ بِمَا تَعۡمَلُونَ عَلِيمٞ ٢٨٣ ﴾ [البقرة: ٢٨٣]\n\n“আর যদি তোমরা সফরে থাকো এবং কোনো লেখক না পাও, তাহলে হস্তান্তরিত বন্ধক রাখবে। আর যদি তোমরা একে অপরকে বিশ্বস্ত মনে করো, তবে যাকে বিশ্বস্ত মনে করা হয়, সে যেন স্বীয় আমানত আদায় করে এবং নিজ রব আল্লাহর তাকওয়া অবলম্বন করে। আর তোমরা সাক্ষ্য গোপন করো না এবং যে কেউ তা গোপন করে, অবশ্যই তার অন্তর পাপী। আর তোমরা যা আমল করো, আল্লাহ সে ব্যাপারে সবিশেষ অবহিত।”[৪৪]\n\nযদি অন্যের অধিকার ফেরত দেওয়া সম্ভব না হয়, তাহলে তিনি তা লিখে রেখে যাবেন।\n\nরাসূলুল্লাহ সাল্লাল্লাহু ‘আলাইহি ওয়াসাল্লাম বলেন,\n\n«مَنْ أَخَذَ أَمْوَالَ النَّاسِ يُرِيدُ أَدَاءَهَا أَدَّى اللَّهُ عَنْهُ، وَمَنْ أَخَذَ يُرِيدُ إِتْلاَفَهَا أَتْلَفَهُ اللَّهُ»\n\n“যে ব্যক্তি মানুষের মাল (ঋণ) নেয় পরিশোধ করার উদ্দেশ্যে, আল্লাহ তা‘আলা তা আদায়ের ব্যবস্থা করে দেন। আর যে তা নেয় বিনষ্ট করার উদ্দেশ্যে, আল্লাহ তা‘আলা তাকে ধ্বংস করেন।”[৪৫]\n\n৫) বৈধ উপার্জন। হজ্জ ও ‘উমরাহ অবশ্যই বৈধ পন্থায় উপার্জিত সম্পদ দ্বারা আদায় করতে হবে। অন্যথায় তা কবুল হবে না। কেননা রাসূলুল্লাহ সাল্লাল্লাহু ‘আলাইহি ওয়াসাল্লাম বলেন,\n\n«إِنَّ اللهَ طَيِّبٌ لَا يَقْبَلُ إِلَّا طَيِّبًا»\n\n“আল্লাহ পবিত্র, তিনি পবিত্র (হালাল) বস্তু ছাড়া গ্রহণ করেন না।”[৪৬]\n\n৬) অন্তরের ব্যাধিসমূহ দূর করা। হজ্জ ও ‘উমরাহ পালনের উদ্দেশ্যে যাত্রা শুরু করার পূর্বেই অন্তরকে পরিশুদ্ধ করে নিতে হবে যেন অভ্যন্তরীণ পাপসমূহ যেমন- অহংকার, হিংসা, পরশ্রীকাতরতা ইত্যাদি বিদূরিত হয়ে যায়।\n\n৭) চিকিৎসা বিষয়ক প্রস্তুতি গ্রহণ। সুচারুভাবে হজ্জ ও ‘উমরাহ পরিপালনের জন্য শারীরিক ও মানসিক সুস্থতা অত্যন্ত গুরুত্বপূর্ণ। তাই প্রাথমিক ও প্রয়োজনীয় চিকিৎসা সম্পর্কিত জ্ঞান ও প্রস্তুতি থাকা প্রয়োজন।\n\n[৪১] সূরা আলে ‘ইমরান, আয়াত নং ১০২\n\n[৪২] সূরা আল-বাকারাহ, আয়াত নং ১৯৭\n\n[৪৩] সুনান ইবনু মাজাহ, হাদীস নং ২৮৯০। শাইখ আলবানী বলেন, হাদীসটি সহীহ।\n\n[৪৪] সূরা আল-বাকারাহ, আয়াত নং ২৮৩\n\n[৪৫] সহীহ বুখারী, হাদীস নং ২৩৮৭\n\n[৪৬] সহীহ মুসলিম, হাদীস নং ২২৩৬"
  },
  {
    "1": "ইহরাম",
    "2": "ইহরাম আরবী শব্দ। এর অর্থ নিষিদ্ধ করা। ইহরাম হচ্ছে হজ্জ ও ‘উমরাহ শুরু করার প্রথম কার্যক্রম। শারী‘আতের পরিভাষায়, ইহরাম হচ্ছে- ‘লাব্বাইকা উমরাতান’ বা ‘লাব্বাইকা হাজ্জান’ বলে আগে যা কিছু হালাল ছিল তা থেকে কিছু কাজ হারাম করে এবং অন্যান্য নিষিদ্ধ কাজগুলো সর্বতোভাবে বর্জন করে ইবাদাতের একটি বিশেষ অবস্থায় প্রবেশ করা।\n\nইহরাম শুরু করার জন্য অন্তরে নিয়ত করার পাশাপাশি হজ্জের জন্য لَبَّيْكَ حَجًّا (লাব্বাইকা হাজ্জান) এবং ‘উমরার জন্য لَبَّيْكَ عُمْرَةً (লাব্বাইকা ‘উমরাতান) শব্দদ্বয় মুখে উচ্চারণ করতে হয়। এ ক্ষেত্রে মুখে উচ্চারণ দ্বারা মুখে নিয়ত পড়া উদ্দেশ্য নয়; বরং হজ্জ কিংবা ‘উমরায় সুন্নাতের নির্দেশনা পালনের অংশ বিশেষ।\n\nইহরামের এই প্রক্রিয়া ছাড়া হজ্জ কিংবা ‘উমরাহ শুদ্ধ হয় না। কেননা এটি হচ্ছে হজ্জ ও ‘উমরার প্রথম রুকন।\n\nযিনি ইহরাম শুরু করেছেন তিনি ইহরাম থেকে হালাল হওয়ার আগ পর্যন্ত অর্থাৎ ইহরামরত অবস্থায় তাকে ‘মুহরিম’ বলা হয়।"
  },
  {
    "1": "মীকাত",
    "2": "মীকাত দুই প্রকার। যথা-\n\n১) কালসূচক মীকাত তথা যে সময়ে ইহরাম করতে হয়।\n২) স্থানসূচক মীকাত তথা যে স্থান থেকে ইহরাম করতে হয়।\n\nসাধারণত মীকাত বলতে স্থানসূচক মীকাত তথা ইহরামের স্থানসমূহকে বোঝায়।\n\nকালসূচক মীকাত\n\nবছরের যেকোনো সময় হজ্জের নিয়ত করা যায় না; বরং হজ্জের নিয়ত করার জন্য সুনির্দিষ্ট সময় রয়েছে। আল্লাহ তা‘আলা বলেন,\n\n﴿ ٱلۡحَجُّ أَشۡهُرٞ مَّعۡلُومَٰتٞۚ فَمَن فَرَضَ فِيهِنَّ ٱلۡحَجَّ فَلَا رَفَثَ وَلَا فُسُوقَ وَلَا جِدَالَ فِي ٱلۡحَجِّۗ ﴾ [البقرة: ١٩٧]\n\n“হজ্জের সময় নির্দিষ্ট মাসসমূহ। অতএব এই মাসসমূহে যে নিজের উপর হজ্জ আরোপ করে নিল, তার জন্য হজ্জে অশ্লীল ও পাপ কাজ এবং ঝগড়া-বিবাদ বৈধ নয়।”[৪৭]\n\nএই নির্দিষ্ট কয়েকটি মাস হচ্ছে শাওয়াল, যিলকদ ও যিলহজ্জ। শাওয়াল মাসের প্রথম দিক হতে শুরু করে হজ্জের অন্যান্য কাজসমূহ শুরু করার পূর্ব পর্যন্ত সময়ের মধ্যেই ইহরাম করতে হবে। শাওয়াল মাসের আগে কিংবা হজ্জের অন্যান্য কাজসমূহ শুরু করার পরে ইহরাম করা যাবে না।\n\nহজ্জের জন্য সময় নির্ধারিত, তবে ‘উমরার জন্য সময় নির্ধারিত নয়। কেননা নবী সাল্লাল্লাহু ‘আলাইহি ওয়াসাল্লাম ‘উমরার জন্য কোনো সময় নির্ধারন করে দেননি। হাদীসে এসেছে, নবী সাল্লাল্লাহু ‘আলাইহি ওয়াসাল্লাম বলেন,\n\n«فَإِنَّ عُمْرَةً فِي رَمَضَانَ تَقْضِي حَجَّةً أَوْ حَجَّةً مَعِي»\n\n“রমাদান মাসে একটি ‘উমরাহ আদায় করা একটি ফরয হজ্জ আদায় করার সমান অথবা (বলেছেন) আমার সাথে একটি হজ্জ আদায় করার সমান।”[৪৮]\n\n«العُمْرَةُ إِلَى العُمْرَةِ كَفَّارَةٌ لِمَا بَيْنَهُمَا»\n\n“এক ‘উমরার পর আরেক ‘উমরাহ উভয়ের মধ্যবর্তী সময়ের (গুনাহের) জন্য কাফফারা।”[৪৯]\n\nঅতএব রমাদান মাসে এবং রমাদান মাসের বাইরে বছরের যেকোনো সময়ে ‘উমরাহ করা যায়। তবে যারা তামাত্তু‘ হজ্জ করার নিয়ত করেছেন, তাদেরকে অবশ্যই হজ্জের মাসসমূহের মধ্যেই ‘উমরাহ করে হালাল হয়ে তারপর হজ্জ পালন করতে হবে।\n\nস্থানসূচক মীকাত\n\nচিত্র : স্থানসূচক মীকাতসমূহ\n\nহাদীসে বর্ণিত হয়েছে, আব্বাস রাদিয়াল্লাহু ‘আনহু বলেন,\n\n«أَنَّ النَّبِيَّ صَلَّى اللهُ عَلَيْهِ وَسَلَّمَ وَقَّتَ لِأَهْلِ المَدِينَةِ ذَا الحُلَيْفَةِ، وَلِأَهْلِ الشَّأْمِ الجُحْفَةَ، وَلِأَهْلِ اليَمَنِ يَلَمْلَمَ، وَلِأَهْلِ نَجْدٍ قَرْنًا، فَهُنَّ لَهُنَّ وَلِمَنْ أَتَى عَلَيْهِنَّ، مِنْ غَيْرِ أَهْلِهِنَّ مِمَّنْ كَانَ يُرِيدُ الحَجَّ وَالعُمْرَةَ، فَمَنْ كَانَ دُونَهُنَّ، فَمِنْ أَهْلِهِ حَتَّى إِنَّ أَهْلَ مَكَّةَ يُهِلُّونَ مِنْهَا»\n\n“নবী সাল্লাল্লাহু ‘আলাইহি ওয়াসাল্লাম মদীনাবাসীদের জন্য মীকাত নির্ধারণ করেন যুল হুলাইফাহ, সিরিয়াবাসীদের জন্য আল-জুহফাহ, ইয়ামানবাসীদের জন্য ইয়ালামলাম ও নজদবাসীদের জন্য কারণ (কারনুল মানাযিল)। উল্লিখিত স্থানসমূহ হজ্জ ও ‘উমরার নিয়তকারী সে স্থানের অধিবাসী ও সে সীমারেখা দিয়ে অতিক্রমকারী অন্যান্য এলাকার অধিবাসীদের জন্য ইহরাম বাঁধার স্থান। আর যে মীকাতের ভিতরের অধিবাসী, সে নিজ বাড়ি হতে ইহরাম বাঁধবে। এমনকি মক্কাবাসীগণ মক্কা হতেই ইহরাম বাঁধবে।”[৫০]\n\nঅপর হাদীসে বর্ণিত হয়েছে, আয়েশা রাদিয়াল্লাহু ‘আনহা বলেন,\n\nأَنَّ رَسُولَ اللَّهِ صَلَّى اللهُ عَلَيْهِ وَسَلَّمَ «وَقَّتَ لِأَهْلِ الْعِرَاقِ ذَاتَ عِرْقٍ»\n\n“রাসূলুল্লাহ সাল্লাল্লাহু ‘আলাইহি ওয়াসাল্লাম ইরাকবাসীদের জন্য মীকাত নির্দিষ্ট করেছেন যাতু ইরক।”[৫১]\n\nউপরোক্ত হাদীসদ্বয়ের আলোকে মীকাতের স্থানগুলো হচ্ছে-\n\nযুল হুলাইফাহ : এটি মদীনাবাসী ও মদীনার পথ দিয়ে আগমনকারীদের মীকাত।\n\nআল-জুহফাহ : এটি সিরিয়া, মরক্কো, মিশরবাসী এবং এই পথ দিয়ে আগমনকারীদের মীকাত।\n\nইয়ালামলাম : এটি ইয়ামানবাসী ও সেদিক থেকে আগমনকারীদের মীকাত। সরাসরি বাংলাদেশ থেকে পানিপথে আগমনকারীদের জন্য এটিই হলো মীকাত।\n\nকারনুল মানাযিল : এটি নজদবাসী ও সেখান দিয়ে আগমনকারীদের মীকাত।\n\nযাতু ইরক : এটি ইরাকবাসী ও সেদিক থেকে আগমনকারীদের মীকাত। সরাসরি বাংলাদেশ থেকে আকাশপথে আগমনকারীদের জন্য এটিই হলো মীকাত।\n\nহজ্জ ও ‘উমরাহ পালনকারীদের জন্য ইহরাম বাঁধার নিয়ত ব্যতিরেকে মীকাতের এই স্থানগুলো অতিক্রম করা জায়েয নয়। বিমানে ভ্রমণকারীদের জন্য মীকাতের স্থানগুলো বিমান অতিক্রম করার পূর্বেই ইহরামের নিয়ত করা বাধ্যতামূলক।\n\n[৪৭] সূরা আল-বাকারাহ, আয়াত নং ১৯৭\n\n[৪৮] সহীহ বুখারী, হাদীস নং ১৮৬৩\n\n[৪৯] সহীহ বুখারী, হাদীস নং ১৭৭৩\n\n[৫০] সহীহ বুখারী, হাদীস নং ১৫২৯\n\n[৫১] সুনান আবূ দাঊদ, হাদীস নং ১৭৩৯। শাইখ আলবানী হাদীসটিকে সহীহ বলেছেন।"
  },
  {
    "1": "ইহরামের পোশাক",
    "2": "ইহরামের পোশাক পুরুষ ও মহিলাদের জন্য ভিন্ন। পুরুষদের জন্য ইহরামের পোশাক হচ্ছে সেলাইবিহীন দুটুকরো কাপড়। একটি হচ্ছে রিদা বা চাদর এবং আরেকটি হচ্ছে ইযার বা লুঙ্গি। এই কাপড়দ্বয় সাদা হওয়াটাই উত্তম, সাদা কাপড় না পেলে রঙিন কাপড় পরিধান করা যাবে। এর পাশাপাশি রয়েছে স্লীপার বা চটি তথা সেন্ডেল। যদি তা পাওয়া না যায়, তাহলে এমন জুতো কিংবা মোজা পরিধান করতে হবে যেন টাখনু এবং পায়ের গোড়ালি খোলা থাকে।\n\nচিত্র : পুরুষের ইহরামের পোশাক\n\nইহরাম অবস্থায় মহিলাদের জন্য সেলাই করা পোশাক পরিধান করা জায়েয। তারা এমন শালীন পোশাক পরিধান করবেন যেন তাদের পুরো শরীর ঢেকে থাকে। তাদের সামনে যদি কোনো নন মাহরাম পুরুষ না থাকে, তাহলে অবশ্যই মুখমণ্ডল খোলা রাখতে হবে। তারা হাতমোজা পরিধান করবে না। এছাড়া বাকি পুরো শরীর ঢিলেঢালা ও শালীন পোশাক দ্বারা ঢেকে রাখবেন।\n\nযেহেতু ইহরাম অবস্থায় নখ, চুল ও শরীরের অন্য যেকোনো লোম কাটা কিংবা উপড়ে ফেলা নিষিদ্ধ, সেহেতু ইহরাম বাঁধার পূর্বেই আমরা নখ ও চুল কাটা কিংবা শরীরের অন্যান্য অঙ্গ পরিষ্কার করার প্রয়োজন থাকলে তা সম্পন্ন করে নেব।\n\nইহরামের ক্ষেত্রে অযূ-গোসল করে শরীরে সুগন্ধি মেখে যেকোনো সালাত আদায় করার পর ইহরামের নিয়ত করা সুন্নাহ। এক্ষেত্রে কাপড়ে সুগন্ধি ব্যবহার করবে না; বরং শরীরে ব্যবহার করবে। তবে মহিলাদের জন্য এ অবস্থায় সুগন্ধি ব্যবহার নিষিদ্ধ, যেহেতু তারা সফরে আছেন। ইহরামের জন্য অযূ কিংবা সালাত শর্ত নয়। হায়েয কিংবা নেফাস চলাকালীন অবস্থায় ইহরামের নিয়ত করতে অসুবিধা নেই। কেননা ইহরামের জন্য পবিত্রতা শর্ত নয়।\n\nইহরাম বাঁধার পর তালবিয়া পাঠ শুরু করতে হবে। তালবিয়া হচ্ছে-\n\nلَبَّيْكَ اللَّهُمَّ لَبَّيْكَ، لَبَّيْكَ لاَ شَرِيكَ لَكَ لَبَّيْكَ، إِنَّ الحَمْدَ وَالنِّعْمَةَ لَكَ وَالمُلْكَ، لاَ شَرِيكَ لَكَ"
  },
  {
    "1": "ইহরাম অবস্থায় নিষিদ্ধ কাজসমূহ",
    "2": "ইহরাম অবস্থায় যেসকল কাজ নিষিদ্ধ সেগুলোকে তিন ভাগে ভাগ করা যায়। যথা-\n\nক) পুরুষ ও মহিলা উভয়ের জন্য নিষিদ্ধ\nখ) কেবল পুরুষদের জন্য নিষিদ্ধ\nগ) কেবল মহিলাদের জন্য নিষিদ্ধ\nক) পুরুষ ও মহিলা উভয়ের জন্য নিষিদ্ধ\n\nইহরাম অবস্থায় পুরুষ ও মহিলা উভয়ের জন্য নিষিদ্ধ কাজ সাতটি। যথা-\n\n১) মাথার চুল ছোটো করা কিংবা মুণ্ডানো। আল্লাহ তা‘আলা বলেন,\n\n﴿ وَلَا تَحۡلِقُواْ رُءُوسَكُمۡ حَتَّىٰ يَبۡلُغَ ٱلۡهَدۡيُ مَحِلَّهُۥۚ ﴾ [البقرة: ١٩٦]\n\n“আর তোমরা তোমাদের মাথা মুণ্ডন করো না, যতক্ষণ না পশু তার যথাস্থানে পৌঁছায়।”[৫২]\n\nতবে অসুস্থতার কারণে মাথায় চুল রাখা অত্যন্ত কষ্টকর হলে মাথা মুণ্ডানোর অনুমতি রয়েছে, তবে সে ক্ষেত্রে ফিদিয়া দিতে হবে। আল্লাহ তা‘আলা বলেন,\n\n﴿ فَمَن كَانَ مِنكُم مَّرِيضًا أَوۡ بِهِۦٓ أَذٗى مِّن رَّأۡسِهِۦ فَفِدۡيَةٞ مِّن صِيَامٍ أَوۡ صَدَقَةٍ أَوۡ نُسُكٖۚ ﴾ [البقرة: ١٩٦]\n\n“আর তোমাদের মধ্যে যে অসুস্থ কিংবা তার মাথায় যদি কোনো কষ্ট থাকে, তবে সিয়াম কিংবা সদাকাহ অথবা পশু যবেহ এর মাধ্যমে ফিদিয়া দেবে।”[৫৩]\n\nহাদীসে বর্ণিত হয়েছে, কা‘ব ইবনু ‘উজরা রাদিয়াল্লাহু ‘আনহু বলেন,\n\nحُمِلْتُ إِلَى رَسُولِ اللَّهِ صَلَّى اللهُ عَلَيْهِ وَسَلَّمَ وَالقَمْلُ يَتَنَاثَرُ عَلَى وَجْهِي، فَقَالَ: «مَا كُنْتُ أُرَى الوَجَعَ بَلَغَ بِكَ مَا أَرَى - أَوْ مَا كُنْتُ أُرَى الجَهْدَ بَلَغَ بِكَ مَا أَرَى - تَجِدُ شَاةً؟» فَقُلْتُ: لاَ، فَقَالَ: «فَصُمْ ثَلاَثَةَ أَيَّامٍ، أَوْ أَطْعِمْ سِتَّةَ مَسَاكِينَ، لِكُلِّ مِسْكِينٍ نِصْفَ صَاعٍ» وفي رواية: «احْلِقْ رَأْسَكَ، وَصُمْ ثَلاَثَةَ أَيَّامٍ، أَوْ أَطْعِمْ سِتَّةَ مَسَاكِينَ، أَوْ انْسُكْ بِشَاةٍ» وفي رواية: فَأَمَرَهُ رَسُولُ اللَّهِ صَلَّى اللهُ عَلَيْهِ وَسَلَّمَ: «أَنْ يُطْعِمَ فَرَقًا بَيْنَ سِتَّةِ مَسَاكِينَ، أَوْ يُهْدِيَ شَاةً، أَوْ يَصُومَ ثَلاَثَةَ أَيَّامٍ»\n\n‘আল্লাহর রাসূল সাল্লাল্লাহু ‘আলাইহি ওয়াসাল্লামের কাছে আমাকে নিয়ে যাওয়া হলো। তখন আমার চেহারায় উকুন বেয়ে পড়ছে। তিনি বললেন, “তোমার কষ্ট বা পীড়া যে পর্যায়ে পৌঁছেছে দেখতে পাচ্ছি, আমার তো আগে এ ধারণা ছিল না। তুমি কি একটি বকরীর ব্যবস্থা করতে পারবে?” আমি বললাম, না। তিনি বললেন, “তাহলে তুমি তিন দিন সাওম পালন করো অথবা ছয় জন মিসকীনকে অর্ধ সা‘ করে খাওয়াও”। অপর বর্ণনায় রয়েছে, “তুমি মাথা মুণ্ডন করে ফেলো এবং তিন দিন সিয়াম পালন করো অথবা ছয় জন মিসকীনকে আহার করাও কিংবা একটা বকরী কুরবানী করো”। অপর বর্ণনায় রয়েছে, অতঃপর রাসূলুল্লাহ সাল্লাল্লাহু ‘আলাইহি ওয়াসাল্লাম তাঁকে ছয় জন মিসকীনকে এক ফারাক (প্রায় বারো কেজি) খাদ্য খাওয়ানোর অথবা একটি বকরী কুরবানী করার অথবা তিন দিন সাওম পালনের নির্দেশ দিলেন।’[৫৪]\n\n২) হাত বা পায়ের যে কোনো নখ উপড়ে ফেলা, কাটা কিংবা কেটে ছোটো করা।\n\n৩) শরীর, কাপড় কিংবা এ দুটির সাথে সম্পৃক্ত অন্য কোনো কিছুতে সুগন্ধি ব্যবহার করা। রাসূল সাল্লাল্লাহু ‘আলাইহি ওয়াসাল্লাম বলেন,\n\n«وَلاَ تَلْبَسُوا شَيْئًا مِنَ الثِّيَابِ مَسَّهُ زَعْفَرَانٌ وَلاَ وَرْسٌ»\n\n“আর তোমরা যা‘ফারান বা ওয়ারস (এক প্রকার রং/সুগন্ধি) লাগানো কাপড় পরিধান করবে না।”[৫৫]\n\nঅপর হাদীসে বর্ণিত হয়েছে,\n\nوَقَصَتْ بِرَجُلٍ مُحْرِمٍ نَاقَتُهُ، فَقَتَلَتْهُ، فَأُتِيَ بِهِ رَسُولُ اللَّهِ صَلَّى اللهُ عَلَيْهِ وَسَلَّمَ فَقَالَ: «اغْسِلُوهُ، وَكَفِّنُوهُ، وَلاَ تُغَطُّوا رَأْسَهُ، وَلاَ تُقَرِّبُوهُ طِيبًا، فَإِنَّهُ يُبْعَثُ يُهِلُّ»\n\nএক মুহরিম ব্যক্তিকে তার উষ্ট্রী ফেলে দেয়, ফলে তার ঘাড় ভেঙ্গে যায় এবং মারা যায়। তাকে আল্লাহর রাসূল সাল্লাল্লাহু ‘আলাইহি ওয়াসাল্লামের নিকট আনা হয়। তিনি বললেন, “তোমরা তাকে গোসল করাও এবং কাফন পরাও। তবে তার মাথা ঢেকে দিও না এবং সুগন্ধি লাগিও না। তাকে তালবিয়া পাঠরত অবস্থায় কিয়ামাতের ময়দানে ওঠানো হবে।”[৫৬]\n\n৪) বিবাহ সংক্রান্ত আলোচনা করা। যেমন- বিবাহ করা, বিবাহের পয়গাম পাঠানো কিংবা বিবাহের প্রস্তাব দেওয়া ইত্যাদি। রাসূল সাল্লাল্লাহু ‘আলাইহি ওয়াসাল্লাম বলেন,\n\n«لَا يَنْكِحُ الْمُحْرِمُ، وَلَا يُنْكَحُ، وَلَا يَخْطُبُ»\n\n“মুহরিম ব্যক্তি নিজেও বিবাহ করবে না, অন্যকেও বিবাহ করাবে না এবং বিবাহের প্রস্তাবও দেবে না।”[৫৭]\n\n৫) সহবাস করা। আল্লাহ তা‘আলা বলেন,\n\n﴿ فَمَن فَرَضَ فِيهِنَّ ٱلۡحَجَّ فَلَا رَفَثَ وَلَا فُسُوقَ وَلَا جِدَالَ فِي ٱلۡحَجِّۗ ﴾ [البقرة: ١٩٧]\n\n“অতএব এই মাসসমূহে যে হজ্জের নিয়ত করল, তার জন্য হজ্জে অশ্লীল কাজ (বা স্ত্রী মিলন), পাপ কাজ এবং ঝগড়া-বিবাদ বৈধ নয়।”[৫৮]\n\n৬) কামভাব নিয়ে স্ত্রীর প্রতি দৃষ্টি দেওয়া, সহবাস সম্পর্কিত কথোপকথন, চুম্বন, স্পর্শ ইত্যাদি।\n\n৭) শিকার করা কিংবা শিকার দেখিয়ে দেওয়া। আল্লাহ তা‘আলা বলেন,\n\n﴿ وَحُرِّمَ عَلَيۡكُمۡ صَيۡدُ ٱلۡبَرِّ مَا دُمۡتُمۡ حُرُمٗاۗ ﴾ [المائ‍دة: ٩٦]\n\n“আর স্থলের শিকার তোমাদের উপর হারাম করা হয়েছে যতক্ষণ তোমরা ইহরাম অবস্থায় থাকো।”[৫৯]\n\nতিনি আরো বলেন,\n\n﴿ يَٰٓأَيُّهَا ٱلَّذِينَ ءَامَنُواْ لَا تَقۡتُلُواْ ٱلصَّيۡدَ وَأَنتُمۡ حُرُمٞۚ ﴾ [المائ‍دة: ٩٥]\n\n“হে মু’মিনগণ, ইহরামে থাকা অবস্থায় তোমরা শিকারকে হত্যা করো না।”[৬০]\n\nখ) কেবল পুরুষদের জন্য নিষিদ্ধ\n\nইহরাম অবস্থায় কেবল পুরুষদের জন্য নিষিদ্ধ কাজ দুটি। যথা-\n\n১) মাথা আবৃত করা। কেননা আরাফায় বাহনে পিষ্ট মুহরিম ব্যক্তির ব্যাপারে রাসূলুল্লাহ সাল্লাল্লাহু ‘আলাইহি ওয়াসাল্লাম বলেন,\n\n«اغْسِلُوهُ بِمَاءٍ وَسِدْرٍ، وَكَفِّنُوهُ فِي ثَوْبَيْنِ، وَلاَ تُحَنِّطُوهُ، وَلاَ تُخَمِّرُوا رَأْسَهُ» وفي رواية مسلم : «وَلَا تُخَمِّرُوا رَأْسَهُ وَلَا وَجْهَهُ»\n\n“তাকে বরই পাতাসহ পানি দিয়ে গোসল দাও এবং দুই কাপড়ে তাকে কাফন দাও। তাকে সুগন্ধি লাগাবে না এবং তার মাথা আবৃত করবে না”। সহীহ মুসলিমের বর্ণনায় রয়েছে, “তাঁর মাথা ও মুখমণ্ডল আবৃত করো না।”[৬১]\n\n২) পুরো শরীর ঢেকে রাখে কিংবা পাজামার মতো অর্ধাংশ ঢেকে রাখে এমন পোষাক পরিধান করা নিষিদ্ধ। যেমন- জামা বা পাজামা। মোটকথা স্বাভাবিক অবস্থায় যে পোশাক পরিধান করা হয় তা পরিধান করা পুরুষের জন্য বৈধ নয়। তবে যদি লুঙ্গি কেনার মতো টাকা না থাকে কিংবা কোথাও লুঙ্গি না পায়, তাহলে পাজামা পরিধান করবে। রাসূল সাল্লাল্লাহু ‘আলাইহি ওয়াসাল্লাম বলেন,\n\n«السَّرَاوِيلُ، لِمَنْ لَمْ يَجِدِ الْإِزَارَ وَالْخُفَّانِ، لِمَنْ لَمْ يَجِدِ النَّعْلَيْنِ»\n\n“যে লুঙ্গি পাবে না সে যেন পাজামা পরে নেয় এবং যে জুতো পাবে না সে যেন মোজা পরে নেয়।”[৬২]\n\nগ) কেবল মহিলাদের জন্য নিষিদ্ধ\n\nইহরাম অবস্থায় কেবল মহিলাদের জন্য নিষিদ্ধ কাজ দুটি। যথা-\n\n১) হাত মোজা ব্যবহার করা। রাসূল সাল্লাল্লাহু ‘আলাইহি ওয়াসাল্লাম বলেন,\n\n«وَلاَ تَلْبَسِ القُفَّازَيْنِ»\n\n“আর মহিলারা হাত মোজা পড়বে না।”[৬৩]\n\n২) নিকাব পরিধান করা। রাসূলুল্লাহ সাল্লাল্লাহু ‘আলাইহি ওয়াসাল্লাম বলেন,\n\n«وَلاَ تَنْتَقِبِ المَرْأَةُ المُحْرِمَةُ»\n\n“আর মুহরিম মহিলারা নিকাব পড়বে না।”[৬৪]\n\n[৫২] সূরা আল-বাকারাহ, আয়াত নং ১৯৬\n\n[৫৩] সূরা আল-বাকারাহ, আয়াত নং ১৯৬\n\n[৫৪] সহীহ বুখারী, হাদীস নং ১৮১৬, ১৮১৪, ৪১৫৯\n\n[৫৫] সহীহ বুখারী, হাদীস নং ৫৮০৫\n\n[৫৬] সহীহ বুখারী, হাদীস নং ১৮৩৯, সহীহ মুসলিম, হাদীস নং ২৭৯১\n\n[৫৭] সহীহ মুসলিম, হাদীস নং ৩৩৩৭\n\n[৫৮] সূরা আল-বাকারাহ, আয়াত নং ১৯৭\n\n[৫৯] সূরা আল-মায়িদাহ, আয়াত নং ৯৬\n\n[৬০] সূরা আল-মায়িদাহ, আয়াত নং ৯৫\n\n[৬১] সহীহ বুখারী, হাদীস নং ১২৬৫, সহীহ মুসলিম, হাদীস নং ২৭৮৬\n\n[৬২] সহীহ মুসলিম, হাদীস নং ২৬৮৪\n\n[৬৩] সহীহ মুসলিম, হাদীস নং ১৮৩৮\n\n[৬৪] সহীহ মুসলিম, হাদীস নং ১৮৩৮"
  },
  {
    "1": "ইহরাম অবস্থায় নিষিদ্ধ কাজে কখন গুনাহ হবে আর কখন হবে না",
    "2": "মুহরিম ব্যক্তি ইহরাম বিরোধী কাজে তিন উপায়ে লিপ্ত হতে পারেন। যথা-\n\nক) ভুলবশত, না জানার কারণে, বাধ্য হয় কিংবা নিদ্রিত অবস্থায় নিষিদ্ধ কাজে লিপ্ত হওয়া। এ ক্ষেত্রে মুহরিম ব্যক্তির কোনো পাপ হবে না এবং ফিদিয়া দিতে হবে না।\nখ) ওযর সাপেক্ষে ইচ্ছাকৃতভাবে নিষিদ্ধ কাজে লিপ্ত হওয়া। এ ক্ষেত্রে পাপ হবে না; তবে ফিদিয়া দিতে হবে।\nগ) কোনো বৈধ ওযর ছাড়াই ইচ্ছাকৃতভাবে নিষিদ্ধ কাজে লিপ্ত হওয়া। এ ক্ষেত্রে পাপ হবে এবং ফিদিয়া দিতে হবে।"
  },
  {
    "1": "ফিদিয়া",
    "2": "নিষিদ্ধ কাজের ফিদিয়া দিতে হবে কি না এবং কী ধরনের ফিদিয়া দিতে হবে এর ওপর ভিত্তি করে ইহরাম অবস্থায় নিষিদ্ধ কাজগুলোকে চার ভাগে ভাগ করা যায়। যথা-\n\n১) এমন নিষিদ্ধ কাজ যে কারণে ফিদিয়া দেওয়ার প্রয়োজন নেই। যেমন- ইহরাম অবস্থায় বিবাহ করা, বিবাহের পয়গাম পাঠানো কিংবা বিবাহের প্রস্তাব দেওয়া ইত্যাদি। তবে এ ক্ষেত্রে নিষিদ্ধ কাজ করার জন্য পাপ হবে এবং তাওবাহ করতে হবে।\n\n২) এমন নিষিদ্ধ কাজ যে কারণে বড়ো ধরনের ফিদিয়া দিতে হয়। যেমন- ইহরাম অবস্থায় সহবাস করা। এ ক্ষেত্রে কয়েকটি অবস্থা রয়েছে। যথা-\n\nপ্রথম অবস্থা : ইহরামের নিয়ত করার পর এবং আরাফায় অবস্থানের পূর্বে সহবাস করা। এ ক্ষেত্রে সর্বসম্মতিক্রমে হজ্জ বাতিল হয়ে যাবে, পরবর্তী বছর কাযা করতে হবে অর্থাৎ পুনরায় হজ্জ করতে হবে এবং ফিদিয়া হিসাবে একটি উট কুরবানী করতে হবে।\n\nদ্বিতীয় অবস্থা : আরাফায় অবস্থানের পর এবং জামরায়ে আকাবায় পাথর নিক্ষেপ ও হজ্জের ফরয তাওয়াফের পূর্বে সহবাস করা। এ ক্ষেত্রে একদল আলেমের মতে হজ্জ বাতিল হবে না এবং মুহরিম হজ্জের বাকি কাজগুলো চালিয়ে যাবেন। তবে ফিদিয়া হিসাবে একটি উট কুরবানী করতে হবে। কিন্তু অধিকাংশ আলেমের মতে এ ক্ষেত্রে হজ্জ বাতিল হয়ে যাবে, পরবর্তী বছর কাযা করতে হবে এবং ফিদিয়া হিসাবে একটি উট অথবা গাভী কুরবানী করতে হবে। এটিই বিশুদ্ধ মত।\n\nতৃতীয় অবস্থা : জামরায়ে আকাবায় পাথর নিক্ষেপ ও মাথা মুণ্ডনের পর এবং হজ্জের ফরয তাওয়াফের পূর্বে সহবাস করা। এক্ষেত্রে হজ্জ শুদ্ধ হয়ে যাবে, তবে এ ক্ষেত্রে ফিদিয়া হিসাবে একটি ছাগল কুরবানী করতে হবে এবং কারও কারও মতে তাকে হারাম সীমানার বাইরে গিয়ে পুনরায় ইহরাম বেঁধে তারপর হজ্জের বাকি কাজগুলো সম্পন্ন করতে হবে।\n\n৩) এমন নিষিদ্ধ কাজ যে কারণে সমপরিমাণ জিনিস ফিদিয়া হিসাবে দিতে হয়। তা না পাওয়া গেলে তার স্থলাভিষিক্ত অন্য কিছু ফিদিয়া হিসাবে দেওয়া যায়। যেমন- ইচ্ছাকৃতভাবে শিকার হত্যা করা। এ ক্ষেত্রে বড়ো আকারের প্রাণী শিকারের জন্য একটি উট, মাঝারি আকারের প্রাণী শিকারের জন্য একটি গরু এবং ছোটো আকারের প্রাণী শিকারের জন্য একটি ছাগল ফিদিয়া হিসাবে কুরবানী করতে হবে।\n\nএ সম্পর্কে আল্লাহ তা‘আলা বলেন,\n\n﴿ وَمَن قَتَلَهُۥ مِنكُم مُّتَعَمِّدٗا فَجَزَآءٞ مِّثۡلُ مَا قَتَلَ مِنَ ٱلنَّعَمِ يَحۡكُمُ بِهِۦ ذَوَا عَدۡلٖ مِّنكُمۡ هَدۡيَۢا بَٰلِغَ ٱلۡكَعۡبَةِ أَوۡ كَفَّٰرَةٞ طَعَامُ مَسَٰكِينَ أَوۡ عَدۡلُ ذَٰلِكَ صِيَامٗا لِّيَذُوقَ وَبَالَ أَمۡرِهِۦۗ عَفَا ٱللَّهُ عَمَّا سَلَفَۚ وَمَنۡ عَادَ فَيَنتَقِمُ ٱللَّهُ مِنۡهُۚ وَٱللَّهُ عَزِيزٞ ذُو ٱنتِقَامٍ ٩٥ ﴾ [المائ‍دة: ٩٥]\n\n“আর তোমাদের মধ্যে যে ইচ্ছাকৃতভাবে তা হত্যা করবে, তার বিনিময় হলো যা হত্যা করেছে, তার অনুরূপ গৃহপালিত পশু, যার ফায়সালা করবে তোমাদের মধ্যে দুজন ন্যায়পরায়ণ লোক, কুরবানীর জন্তু হিসাবে কা‘বায় পৌঁছতে হবে অথবা মিসকীনকে খাবার দানের কাফফারা কিংবা সমসংখ্যক সিয়াম পালন, যাতে সে নিজ কর্মের শাস্তি আস্বাদন করে। যা গত হয়েছে, তা আল্লাহ ক্ষমা করেছেন। যে পুনরায় করবে, আল্লাহ তার থেকে প্রতিশোধ নেবেন। আর আল্লাহ মহাপরাক্রমশালী, প্রতিশোধ গ্রহণকারী।”[৬৫]\n\n৪) এমন নিষিদ্ধ কাজ যে কারণে পাপ হয় না, তবে ফিদিয়া দিতে হয়। যেমন- ওযরবশত কোনো নিষিদ্ধ কাজ করতে বাধ্য হওয়া কিংবা অসুস্থতার কারণে মাথার চুল মুণ্ডন করতে বাধ্য হওয়া। আল্লাহ তা‘আলা বলেন,\n\n﴿ فَمَن كَانَ مِنكُم مَّرِيضًا أَوۡ بِهِۦٓ أَذٗى مِّن رَّأۡسِهِۦ فَفِدۡيَةٞ مِّن صِيَامٍ أَوۡ صَدَقَةٍ أَوۡ نُسُكٖۚ ﴾ [البقرة: ١٩٦]\n\n“আর তোমাদের মধ্যে যে অসুস্থ কিংবা তার মাথায় যদি কোনো কষ্ট থাকে, তবে সিয়াম কিংবা সদাকাহ অথবা পশু যবেহের মাধ্যমে ফিদিয়া দেবে।”[৬৬]\n\nহাদীসে বর্ণিত হয়েছে, কা‘ব ইবন ‘উজরা রাদিয়াল্লাহু ‘আনহু বলেন,\n\nحُمِلْتُ إِلَى رَسُولِ اللَّهِ صَلَّى اللهُ عَلَيْهِ وَسَلَّمَ وَالقَمْلُ يَتَنَاثَرُ عَلَى وَجْهِي، فَقَالَ: «مَا كُنْتُ أُرَى الوَجَعَ بَلَغَ بِكَ مَا أَرَى - أَوْ مَا كُنْتُ أُرَى الجَهْدَ بَلَغَ بِكَ مَا أَرَى - تَجِدُ شَاةً؟» فَقُلْتُ: لاَ، فَقَالَ: «فَصُمْ ثَلاَثَةَ أَيَّامٍ، أَوْ أَطْعِمْ سِتَّةَ مَسَاكِينَ، لِكُلِّ مِسْكِينٍ نِصْفَ صَاعٍ» وفي رواية: «احْلِقْ رَأْسَكَ، وَصُمْ ثَلاَثَةَ أَيَّامٍ، أَوْ أَطْعِمْ سِتَّةَ مَسَاكِينَ، أَوْ انْسُكْ بِشَاةٍ» وفي رواية: فَأَمَرَهُ رَسُولُ اللَّهِ صَلَّى اللهُ عَلَيْهِ وَسَلَّمَ: «أَنْ يُطْعِمَ فَرَقًا بَيْنَ سِتَّةِ مَسَاكِينَ، أَوْ يُهْدِيَ شَاةً، أَوْ يَصُومَ ثَلاَثَةَ أَيَّامٍ»\n\n‘আল্লাহর রাসূল সাল্লাল্লাহু ‘আলাইহি ওয়াসাল্লামের কাছে আমাকে নিয়ে যাওয়া হলো। তখন আমার চেহারায় উকুন বেয়ে পড়ছে। তিনি বললেন, “তোমার কষ্ট বা পীড়া যে পর্যায়ে পৌঁছেছে দেখতে পাচ্ছি, আমার তো আগে এ ধারণা ছিল না। তুমি কি একটি বকরীর ব্যবস্থা করতে পারবে?” আমি বললাম, না। তিনি বললেন, “তাহলে তুমি তিন দিন সাওম পালন করো অথবা ছয় জন মিসকীনকে অর্ধ সা‘ করে খাওয়াও”। অপর বর্ণনায় রয়েছে, “তুমি মাথা মুণ্ডন করে ফেলো এবং তিন দিন সিয়াম পালন করো অথবা ছয় জন মিসকীনকে আহার করাও কিংবা একটা বকরী কুরবানী করো”। অপর বর্ণনায় রয়েছে, অতঃপর রাসূলুল্লাহ সাল্লাল্লাহু ‘আলাইহি ওয়াসাল্লাম তাঁকে ছয় জন মিসকীনকে এক ফারাক (প্রায় বারো কেজি) খাদ্য খাওয়ানোর অথবা একটি বকরী কুরবানী করার অথবা তিন দিন সাওম পালনের নির্দেশ দিলেন।’[৬৭]\n\nউল্লেখ্য যে, ভুলে যাওয়ার কারণে, না জানা থাকার কারণে, বাধ্য হয়ে কিংবা নিদ্রিত অবস্থায় কোনো নিষিদ্ধ কাজ করলে কোনো পাপ হবে না এবং কোনো ধরনের ফিদিয়া ওয়াজিব হবে না এবং শরীয়তসম্মত ওযরের কারণে ইচ্ছাকৃতভাবে কোনো নিষিদ্ধ কাজ করলে পাপ হবে না, তবে ফিদিয়া ওয়াজিব হবে। আর শরীয়তসম্মত ওযর ব্যতীত ইচ্ছাকৃতভাবে কোনো নিষিদ্ধ কাজ করলে পাপ হবে এবং ফিদিয়া ওয়াজিব হবে।\n\n[৬৫] সূরা আল-মায়িদাহ, আয়াত নং ৯৫\n\n[৬৬] সূরা আল-বাকারাহ, আয়াত নং ১৯৬\n\n[৬৭] সহীহ বুখারী, হাদীস নং ১৮১৬, ১৮১৪, ৪১৫৯"
  },
  {
    "1": "ইহরাম অবস্থায় জায়েয কাজসমূহ",
    "2": "ইহরাম অবস্থায় নিষিদ্ধ ও মাকরূহ কাজগুলো ব্যতীত মুহরিমের জন্য বাকি সকল কাজ করা জায়েয। যেমন-\n\n১) পানি দিয়ে গোসল করা।\n২) ইহরামের কাপড় ধোয়া এবং কাপড় পরিবর্তন করে অন্যটি পরিধান করা।\n৩) বেল্ট বা অন্য কিছু দিয়ে লুঙ্গি বাঁধা যদিও তাতে সেলাই থাকে।\n৪) সিঙ্গা লাগানো।\n৫) চাদর পরা যদিও তাতে সেলাই থাকে।\n৬) পোষা প্রাণী যবেহ করা; কেননা এটি শিকারের অন্তর্ভুক্ত নয়। যেমন- হাঁস, মুরগি ও ছাগল ইত্যাদি।\n৭) মিসওয়াক করা।\n৮) চশমা, ঘড়ি, আংটি ইত্যাদি পরা কিংবা শ্রবণ যন্ত্র ব্যবহার করা অথবা আয়নায় মুখ দেখা। ঘড়িতে সেলাই থাকলেও তা পরা যাবে।\n৯) ব্যবসা করা।\n১০) স্বাভাবিকভাবে মাথার চুল আঁচড়ানো বা চুলকানো যদিও এতে কোনো চুল পড়ে।\n১১) যা মাথার সাথে লেগে থাকে না, তা ব্যবহার করা। যেমন- ছাতা, গাড়ির হুড, তাবু ইত্যাদি।\n১২) মাথায় আসবাবপত্র বহন করা, যদিও তা মাথার কিছু অংশ ঢেকে রাখে। কারণ এ ক্ষেত্রে মাথা আবৃত করা উদ্দেশ্য নয়; বরং বোঝা বহন করাই মূল উদ্দেশ্য।\n১৩) পানিতে ডুব দেওয়া, যদিও এর ফলে পানি দ্বারা মাথা আবৃত হয়ে যায়।\n১৪) পরিধান না করে কোনো জামা শরীরের সাথে জড়িয়ে রাখা।\n১৬) গলায় পানির মশক বা পানপাত্র ঝুলানো।\n১৭) জুতো না থাকলে পায়ের সুরক্ষার জন্য মোজা ব্যবহার করা। সে ক্ষেত্রে পায়ের টাখনু এবং গোড়ালির অংশের মোজা কেটে ফেলতে হবে।\n১৮) ক্ষতিকর পোকামাকড় বা হিংস্র প্রাণী হত্যা করা; কেননা তা শিকারের অন্তর্ভুক্ত নয়।"
  },
  {
    "1": "নাবালকের ইহরাম",
    "2": "মুহরিম ব্যক্তি যদি ভালোমন্দ পার্থক্য করতে সক্ষম ও বোধসম্পন্ন হয়, তাহলে সে নিজেই সেলাইযুক্ত কাপড় পরিহার করে ইহরামের কাপড় পরিধান করে নিজেই ইহরাম বাঁধবে এবং হজ ও ‘উমরার যেসব কাজ সে নিজে পালন করতে সক্ষম তা সে নিজেই আদায় করবে, অবশিষ্ট কাজ তার পক্ষ থেকে তার অভিভাবক আদায় করবেন।\n\nকিন্তু মুহরিম ব্যক্তি যদি ভালোমন্দ পার্থক্য করতে সক্ষম ও বোধসম্পন্ন না হয়, তাহলে অভিভাবক তার শরীর হতে সেলাইযুক্ত কাপড় খুলে ইহরামের কাপড় পরিয়ে দেবেন, তার পক্ষ থেকে ইহরাম বাঁধবেন এবং তাকে নিয়ে হজ্জ কিংবা ‘উমরার সকল আমল সম্পন্ন করবেন।"
  },
  {
    "1": "হজ্জের প্রকারভেদ ও কাজসমূহ",
    "2": ""
  },
  {
    "1": "হজ্জের প্রকারভেদ",
    "2": "হজ্জ তিন প্রকার। যথা-\n\n১) তামাত্তু‘\n২) কিরান\n৩) ইফরাদ\n\nনিচে এ তিন প্রকার হজ্জের বিস্তারিত উল্লেখ করা হলো :\n\nতামাত্তু‘ হজ্জ\n\nতামাত্তু‘ শব্দের অর্থ হচ্ছে উপভোগ করা।\n\nতামাত্তু‘ হজ্জ হচ্ছে- হজ্জের মাসগুলোর মধ্যে প্রথমে ‘উমরার নিয়তে ইহরাম করে তাওয়াফ ও সা‘য়ী করে হালাল হয়ে যাওয়া এবং ৮ যিলহজ্জ নিজ অবস্থান থেকে পুনরায় হজ্জের নিয়তে ইহরাম করে হজ্জের অন্যান্য কাজসমূহ সম্পাদন করে ১০ যিলহজ্জ হালাল হয়ে যাওয়া।\n\nযারা তামাত্তু‘ হজ্জ করেন, তাদের উপর একটি কুরবানী করা ওয়াজিব। এ ক্ষেত্রে কুরবানী করতে অক্ষম হলে হজ্জের দিনগুলোতে তিনটি এবং হজ্জ শেষে আরো সাতটি সিয়াম পালন করতে হবে।\n\nকিরান হজ্জ\n\nকিরান শব্দের অর্থ হচ্ছে মিলানো।\n\nকিরান হজ্জ হচ্ছে- একই সাথে হজ্জ ও ‘উমরার নিয়তে একটিমাত্র ইহরাম করে প্রথমে ‘উমরার জন্য তাওয়াফ ও সা‘য়ী করে হালাল না হয়ে হজ্জের সকল কাজ সম্পাদন করে হালাল হওয়া।\n\nযারা কিরান হজ্জ করেন, তাদের ওপর একটি কুরবানী করা ওয়াজিব। তবে এ ক্ষেত্রে কুরবানী করতে অক্ষম হলে হজ্জের দিনগুলোতে তিনটি এবং হজ্জ শেষে আরো সাতটি সিয়াম পালন করতে হবে। কিরান হজ্জের নিয়তে ইহরাম করার সময় কেউ যদি হজ্জের জন্য সাথে কুরবানীর পশু নিয়ে যান, তাহলে তাকে অবশ্যই কিরান হজ্জ করতে হবে। তবে কেউ যদি ঐ সময় হজ্জের জন্য সাথে কুরবানীর পশু নিয়ে না যান, তাহলে তার জন্য ‘উমরাহ করার পর হালাল হয়ে তারপর হজ্জ পালন করা তথা কিরানের পরিবর্তে তামাত্তু‘ হজ্জ করা জায়েয আছে। কেননা কুরবানীর পশু আনেননি এমন সাহাবীগণকে নবী সাল্লাল্লাহু ‘আলাইহি ওয়াসাল্লাম তামাত্তু‘ হজ্জ করার নির্দেশ দিয়েছিলেন।\n\nইফরাদ হজ্জ\n\nইফরাদ হজ্জ হচ্ছে- হজ্জের দিনগুলোতে ‘উমরার নিয়ত না করে কেবলমাত্র হজ্জের নিয়তে ইহরাম করে হজ্জের সকল কাজ সম্পন্ন করে হালাল হওয়া।\n\nযারা হজ্জে ইফরাদ করেন, তাদের ওপর কুরবানী করা ওয়াজিব নয়।\n\nযারা ইফরাদ হজ্জ করার নিয়তে ইহরাম করেছেন, তাদের জন্যও তাওয়াফ ও সা‘য়ী করার পর হালাল হয়ে তামাত্তু‘ হজ্জ করা জায়েয রয়েছে অর্থাৎ তারা ইফরাদ হজ্জকে তামাত্তু‘ হজ্জে রূপান্তর করতে পারেন।\n\nসর্বাবস্থায় যে কেউ চাইলে তামাত্তু‘, কিরান অথবা ইফরাদ হজ্জ করতে পারেন। সবগুলোই জায়েয রয়েছে। এই তিন প্রকার হজ্জের মধ্যে ‘কোন হজ্জ সর্বোত্তম’ এ বিষয়ে আলেমদের মধ্যে ইখতিলাফ হয়েছে। তবে বিশুদ্ধ মত হচ্ছে তামাত্তু‘ হজ্জ সর্বোত্তম। কেননা রাসূল সাল্লাল্লাহু ‘আলাইহি ওয়াসাল্লাম নিজে কিরান হজ্জ করলেও সাহাবীদেরকে তামাত্তু‘ হজ্জ করার জন্য নির্দেশ দিয়েছেন এবং তিনি নিজের ব্যাপারেও জানিয়েছেন যে, কুরবানীর পশু না নিয়ে আসলে তিনিও হালাল হয়ে যেতেন। এ থেকে বুঝা যায় যে, তিনি তামাত্তু‘ হজ্জ করার প্রতি ইচ্ছা প্রকাশ করেছেন। এছাড়া তামাত্তু‘ হজ্জ মানুষের জন্য সহজ এবং অধিক উপযোগী।"
  },
  {
    "1": "হজ্জের কাজসমূহ",
    "2": "হজ্জের কাজগুলো তিন ভাগে বিভক্ত। যেমন-\n\n১) হজ্জের রুকন বা ফরয কাজসমূহ\n২) হজ্জের ওয়াজিব কাজসমূহ\n৩) হজ্জের সুন্নাত কাজসমূহ\nহজ্জের রুকন বা ফরয কাজসমূহ\n\nহজ্জের রুকন বা ফরয কাজ চারটি। যথা-\n\n১) ইহরাম করা।\n\n২) যিলহজ্জ মাসের ৯ তারিখে আরাফায় অবস্থান করা।\n\n৩) যিলহজ্জ মাসের ১০ তারিখ কিংবা তারপর তাওয়াফে যিয়ারত কিংবা তাওয়াফে ইফাদা তথা হজ্জের তাওয়াফ করা।\n\n৪) সা‘য়ী করা। সা‘য়ী করা ফরয না কি ওয়াজিব এ বিষয়ে উলামায়ে কেরাম ইখতিলাফ করেছেন। তবে বিশুদ্ধ মত হচ্ছে এটি ফরয। কেননা রাসূল সাল্লাল্লাহু ‘আলাইহি ওয়াসাল্লাম বলেছেন,\n\n«اسْعَوْا، فَإِنَّ اللهَ كَتَبَ عَلَيْكُمُ السَّعْيَ»\n\n“তোমরা সা‘য়ী করো। কেননা আল্লাহ তোমাদের উপর সা‘য়ী করা ফরয করেছেন।”[৬৮]\n\nহজ্জের ওয়াজিব কাজসমূহ\n\nনিম্নে হজ্জের কিছু ওয়াজিব কাজ উল্লেখ করা হলো :\n\n১) মীকাত থেকে অথবা মীকাতের আগে থেকে ইহরাম করা।\n\n২) ৯ যিলহজ্জ সূর্য অস্ত যাওয়া পর্যন্ত আরাফায় অবস্থান করা।\n\n৩) ৯ যিলহজ্জ দিবাগত রাতে মুযদালিফায় অবস্থান করা।\n\n৪) ১০ ও ১১ যিলহজ্জ দিবাগত রাতে মিনায় অবস্থান করা এবং যারা ১৩ যিলহজ্জ পাথর নিক্ষেপ করতে চান, তাদের জন্য ১০-১২ যিলহজ্জ দিবাগত রাতে মিনায় অবস্থান করা।\n\n৫) জামরাতে পাথর নিক্ষেপ করা। এ ক্ষেত্রে ১০ যিলহজ্জ বড়ো জামরায় এবং ১১ ও ১২ যিলহজ্জ উভয় দিন প্রথমে ছোটো জামরা, অতঃপর মধ্যম জামরা এবং শেষে বড়ো জামরায় সাতটি করে মোট ২১টি পাথর নিক্ষেপ করতে হবে। আর যারা ১৩ যিলহজ্জ রাতে মিনায় অবস্থান করবেন, তাদেরকে উক্ত দিনগুলোর পাশাপাশি ১৩ যিলহজ্জ দিনের বেলা একইভাবে ২১টি পাথর নিক্ষেপ করতে হবে।\n\n৬) ইহরাম থেকে হালাল হওয়ার সময় পুরুষদের জন্য মাথা কামানো অথবা চুল ছোটো করা এবং নারীদের জন্য চুলের অগ্রভাগ থেকে কিছু চুল কেটে ছোটো করা। নারীদের জন্য মাথা কামানো হারাম।\n\n৭) বিদায়ী তাওয়াফ করা।\n\n৮) তামাত্তু‘ ও কিরান হজ্জকারীদের জন্য একটি কুরবানী করা।\n\nহজ্জের সুন্নাতসমূহ\n\nনিম্নে হজ্জের কিছু সুন্নাত উল্লেখ করা হলো :\n\n১) ৮ যিলহজ্জ দিনের বেলা ও দিবাগত রাতের বেলা মিনায় অবস্থান করা।\n\n২) ইফরাদ হজ্জকারীদের জন্য তাওয়াফে কুদূম করা।\n\n৩) পুরুষদের জন্য তাওয়াফে কুদূমের প্রথম তিন চক্করে রমল করা তথা ঘনঘন পা ফেলে শরীর দুলিয়ে বীরদর্পে দ্রুত চলা এবং পুরো সাত চক্করেই ইদতিবা করা তথা চাদর ডান বগলের নিচে রেখে ডান কাঁধ উন্মুক্ত রাখা।\n\n৪) পুরুষদের জন্য ইহরামের কাপড় সাদা হওয়া।\n\n৫) হজ্জের ইহরামের শুরু থেকে ১০ যিলহজ্জ জামরায় পাথর নিক্ষেপ করা পর্যন্ত তালবিয়া পাঠ করা এবং ‘উমরার ইহরামের শুরু থেকে হাজরে আসওয়াদ স্পর্শ কিংবা হাজরে আসওয়াদ থেকে তাওয়াফ শুরু করা পর্যন্ত তালবিয়া পাঠ করা।\n\n[৬৮] মুসনাদে আহমাদ, হাদীস নং ২৭৩৬৭। হাদীসটি হাসান।"
  },
  {
    "1": "হালাল হওয়া সংক্রান্ত মাসয়ালা",
    "2": "হজ্জ কিংবা ‘উমরার ইহরাম হতে হালাল হতে হলে তাওয়াফ ও সা‘য়ীর পর পুরুষদের জন্য মাথার চুল মুণ্ডন অথবা ছোটো করতে হবে। অপরদিকে মহিলাদের জন্য কেবল চুলের অগ্রভাগ থেকে কিছু চুল কেটে সামান্য ছোটো করতে হবে। মহিলাদের জন্য মাথা মুণ্ডন করা হারাম।\n\nপুরুষদের জন্য মাথা মুণ্ডন অথবা চুল ছোটো করা উভয়টি জায়েয হলেও মাথা মুণ্ডন করা উত্তম। অনেক পুরুষ মেশিন (Trimmer) দিয়ে চুল একেবারে সর্বনিম্ন পর্যায়ের ছোটো করে ফেলেন, তবুও তা চুল ছোটো করা বলেই গণ্য হবে; মুণ্ডন বলে গণ্য হবে না। কেননা মাথা মুণ্ডনের সাওয়াব পেতে হলে অবশ্যই ব্লেড ব্যবহার করতে হবে।\n\nউল্লেখ্য যে, তামাত্তু‘ হজ্জ পালনকারীদের ‘উমরাহ ও হজ্জের মধ্যে যদি বেশি দিনের ব্যবধান না থাকে, তাহলে ‘উমরার ইহরাম থেকে হালাল হওয়ার সময় চুল ছোটো করা ও হজ্জের ইহরাম থেকে হালাল হওয়ার সময় মাথা মুণ্ডন করা যেতে পারে। কিন্তু যদি তাদের ‘উমরাহ ও হজ্জের মধ্যে বেশি দিনের ব্যবধান থাকে, তাহলে উভয় ইহরাম থেকে হালাল হওয়ার সময় মাথা মুণ্ডন করা যেতে পারে।"
  },
  {
    "1": "বদলি হজ্জ ও বদলি ‘উমরাহ",
    "2": "কোনো ব্যক্তির ওপর যদি হজ্জ কিংবা ‘উমরাহ ফরয হয়; কিন্তু সে সশরীরে তা আদায় করতে সক্ষম না হয়, তাহলে তার পক্ষ থেকে অন্য কেউ হজ্জ কিংবা ‘উমরাহ পালন করাকে ‘বদলি হজ্জ’ ও ‘বদলি ‘উমরাহ’ বলা হয়।\n\nযার ওপর হজ্জ কিংবা ‘উমরাহ ফরয, তিনি যদি তা পালন করার পূর্বেই মারা যান অথবা সুস্থ অবস্থায় তা ফরয হওয়ার পর তা আদায় করার পূর্বেই বার্ধক্যে পৌঁছে যান কিংবা দীর্ঘ মেয়াদি রোগে আক্রান্ত হয়ে পরেন, তাহলে তার পক্ষ হতে অন্য কেউ হজ্জ কিংবা ‘উমরাহ পালন করতে পারবে। এ ক্ষেত্রে যার পক্ষ হতে তা আদায় করা হচ্ছে, তিনিই আর্থিক খরচ বহন করবেন। আর বদলি হজ্জ কিংবা ‘উমরাহ পালনকারী ব্যক্তির ওপর অবশ্য কর্তব্য যে তিনি কেবল প্রয়োজনীয় খরচ গ্রহণ করবেন এবং বাকি অর্থ ফেরত দেবেন। আর তার নিয়ত পরিশুদ্ধ করাও অপরিহার্য। তার নিয়ত থাকবে হজ্জে প্রেরণকারী ব্যক্তিকে হজ্জের দায় থেকে মুক্ত করার মাধ্যমে তাকে উপকার করা। এ উপকার করার কারণে বদলি হজ্জ পালনকারী ব্যক্তিও সাদাকার সাওয়াব পাবেন।\n\nবদলি হজ্জের জন্য প্রেরণকারী ব্যক্তির উচিৎ এমন কাউকে বদলি হজ্জ পালনের জন্য নির্ধারণ করা যিনি হজ্জ-‘উমরার নিয়ম-কানুন জানেন এবং আল্লাহকে ভয় করেন। মহিলাদের ক্ষেত্রে বদলি হজ্জ পালনকারীকেও মহিলা হতে হবে। তাই এমন কোনো মহিলাকে বদলি হজ্জের জন্য প্রেরণ করতে হবে যার সাথে মাহরাম পুরুষও হজ্জে যাবে।\n\nকারও পক্ষ হতে বদলি হজ্জ করার পূর্বে নিজের হজ্জ আদায় করা জরুরি কি না সে ব্যাপারে আলেমদের মধ্যে ইখতিলাফ রয়েছে। তবে বিশুদ্ধ মতে বদলি হজ্জের পূর্বে নিজের হজ্জ আদায় জরুরি।\n\nবদলি হজ্জ কোন প্রকারের হবে অর্থাৎ ইফরাদ, তামাত্তু‘ না কি কিরান, তা নির্ধারিত নয়; বরং হজ্জে প্রেরণকারী ব্যক্তি যে প্রকারের হজ্জের জন্য প্রেরণ করবে, সে প্রকারের হজ্জ আদায় করতে হবে। তবে এ ক্ষেত্রে তামাত্তু‘ হজ্জের জন্য প্রেরণ করা উত্তম। কেননা সে ক্ষেত্রে হজ্জ ও ‘উমরাহ দুটোই আদায় হয়ে যাবে।"
  },
  {
    "1": "হজ্জের প্রক্রিয়া ও ভুল-ভ্রান্তিসমূহ",
    "2": ""
  },
  {
    "1": "হজ্জের কোন দিন কোন কাজ",
    "2": "হজ্জের দিনগুলোতে কোন দিন কোন কাজ সম্পাদন করতে হবে তা নিচে ধারাবাহিকভাবে বর্ণনা করা হলো :\n\n৮ যিলহজ্জ\n\nহাজীগণ ইহরাম বাঁধার পর ৮ যিলহজ্জ ফজরের পর সকালেই মিনার দিকে রওয়ানা হবেন এবং মিনায় গিয়ে যুহরের সালাত আদায় করবেন। এই দিনে মিনায় অবস্থান করা সুন্নাহ। কেউ যদি মিনায় অবস্থান না করেন, তাহলে তিনি এই সুন্নাহ থেকে বঞ্চিত হবেন, তবে তার হজ্জ বাতিল হবে না। মিনায় যুহর, আসর, মাগরিব, ইশা ও পর দিন ফজর সালাত আদায় করবেন।\n\nচিত্র : মিনা\n\n৯ যিলহজ্জ\n\n৯ যিলহজ্জ ফজর সালাতের পর হাজীগণ আরাফার দিকে রওয়ানা হবেন এবং সূর্যাস্ত পর্যন্ত আরাফার ময়দানে অবস্থান করবেন। যুহর ও আসরের সালাত এক আযান ও দুই ইকামাতে আদায় করবেন এবং উভয় সালাত কসর করবেন। কেননা এটি সুন্নাহ। আরাফার ময়দানে অবস্থানকালে দুই হাত তোলে লম্বা সময় একাকী দু‘আ করা সুন্নাহ। এই দিনের সর্বোত্তম দু‘আ হচ্ছে-\n\nلَا إِلَهَ إِلَّا اللَّهُ، وَحْدَهُ لَا شَرِيكَ لَهُ، ‌لَهُ ‌الْمُلْكُ، ‌وَلَهُ ‌الْحَمْدُ، وَهُوَ عَلَى كُلِّ شَيْءٍ قَدِيرٌ\n\nএই দিনের জন্য আর কোনো নির্দিষ্ট দু‘আ কিংবা নফল সালাত নেই। এ সময় হাজীগণ আমভাবে বিভিন্ন বিষয়ে বেশি বেশি দু‘আ করবেন।\n\nচিত্র : আরাফার ময়দান\n\nসূর্যাস্তের পর রাসূল সাল্লাল্লাহু ‘আলাইহি ওয়াসাল্লাম মুযদালিফায় এসে মাগরিব ও ইশার সালাত এক আযান ও দুই ইকামাতে আদায় করেছেন এবং সালাতের পর সময় নষ্ট না করে ঘুমিয়ে পড়েছেন। তিনি ফজর হওয়ার সাথে সাথেই ঘুম থেকে উঠেছেন এবং ফজর সালাত আদায় করেছেন। অতঃপর তিনি মাশ‘আরুল হারামের দিকে অগ্রসর হয়ে সেখানে লম্বা সময় দু‘আ করেছেন। বর্তমানে সেখানে একটি মাসজিদ আছে যাকে ‘মাসজিদে মাশ‘আরুল হারাম’ বলা হয়। সেখানে গিয়ে কেউ যদি দু‘আ করতে পারেন তাহলে তা উত্তম, তবে বাধ্যতামূলক নয়। এ সময় মুযদালিফায় অবস্থান করাই হচ্ছে মূল কাজ।\n\n১০ যিলহজ্জ\n\n১০ যিলহজ্জ মাশ‘আরুল হারামে দু‘আ করার পর রাসূল সাল্লাল্লাহু ‘আলাইহি ওয়াসাল্লাম সূর্যোদয়ের পূর্বে মিনায় এসেছেন। মিনায় এসে তিনি জামরাতুল আকাবায় সাতটি পাথর নিক্ষেপ করেছেন, যে পাথরগুলো তিনি মুযদালিফা থেকে নিয়ে এসেছিলেন। অতএব মুযদালিফা থেকে পাথর নিয়ে আসা সুন্নাহ; তবে তা জরুরি নয়। কেননা যেকোনো স্থান থেকে পাথর নিয়ে তা জামরাতুল আকাবায় নিক্ষেপ করা জায়েয আছে। পাথর নিক্ষেপের পর রাসূলুল্লাহ সাল্লাল্লাহু ‘আলাইহি ওয়াসাল্লাম কুরবানী করেছেন। এরপর তিনি হালাল হয়েছেন এবং মক্কায় গিয়ে তাওয়াফ ও সা‘য়ী করে পুনরায় মিনায় ফিরে এসেছেন।\n\n\n\n\nঅতএব ১০ যিলহজ্জ তথা কুরবানীর দিন মিনায় এসে রাসূলুল্লাহ সাল্লাল্লাহু ‘আলাইহি ওয়াসাল্লাম জামরাতুল আকাবায় সাতটি পাথর নিক্ষেপ, তারপর কুরবানী, তারপর হালাল হওয়া, এরপর তাওয়াফ ও সা‘য়ী -এই পাঁচটি কাজ করেছেন। এই পাঁচটি কাজের মধ্যে কুরবানী, হালাল হওয়া, তাওয়াফ ও সা‘য়ী এই দিনে না করে কেউ যদি পরের দিন করতে চান, তবে তা জায়েয আছে। ১০ যিলহজ্জ দিবাগত সম্পূর্ণ রাত কিংবা রাতের অধিকাংশ সময় মিনায় অবস্থান করা ওয়াজিব।\n\nচিত্র : তাওয়াফ\n\nচিত্র : সা‘য়ী\n\n১১ যিলহজ্জ\n\n১১ যিলহজ্জ যুহরের ওয়াক্ত হওয়ার পর ছোটো জামরায় সাতটি, মধ্যম জামরায় সাতটি ও বড়ো জামরা বা জামরাতুল আকাবায় সাতটি পাথর নিক্ষেপ করতে হবে। ছোটো জামরা ও মধ্যম জামরায় পাথর নিক্ষেপের পর সামনে এগিয়ে দু‘আ করা সুন্নাহ। তবে বড়ো জামরায় পাথর নিক্ষেপের পর দু‘আ করা যাবে না। দিনের বেলা পাথর নিক্ষেপ করা উত্তম, তবে কেউ যদি দিনের বেলা পাথর নিক্ষেপ করতে না পারেন, তাহলে বিশুদ্ধ মত অনুযায়ী রাতে পাথর নিক্ষেপ করলে কোনো অসুবিধা নেই।\n\nএই দিনে আর কোনো নির্দিষ্ট আমল নেই। তবে কেউ যদি আগের দিন কুরবানী, হালাল হওয়া, তাওয়াফ ও সা‘য়ী না করে থাকেন তাহলে এই দিনে তা করতে পারেন। ১১ যিলহজ্জ দিবাগত রাতে মিনায় অবস্থান করা ওয়াজিব।\n\n১২ যিলহজ্জ\n\nএকইভাবে ১২ যিলহজ্জ যুহরের ওয়াক্ত হওয়ার পর ছোটো জামরায় সাতটি, মধ্যম জামরায় সাতটি ও বড়ো জামরা বা জামরাতুল আকাবায় সাতটি পাথর নিক্ষেপ করতে হবে। ছোটো জামরা ও মধ্যম জামরায় পাথর নিক্ষেপের পর সামনে এগিয়ে দু‘আ করা সুন্নাহ। তবে বড়ো জামরায় পাথর নিক্ষেপের পর দু‘আ করা যাবে না।\n\nযারা এই দিন মিনা থেকে বের হতে চান তাদেরকে সূর্যাস্তের পূর্বেই বের হতে হবে। কেউ যদি পরের দিন পাথর নিক্ষেপ করতে চান তাহলে ১২ যিলহজ্জ দিবাগত রাতে মিনায় অবস্থান করতে হবে এবং কেউ যদি ১২ যিলহজ্জ দিবাগত রাতে মিনায় অবস্থান করেন তাহলে পরের দিন ১৩ যিলহজ্জ পুনরায় পাথর নিক্ষেপ করতে হবে। রাসূলুল্লাহ সাল্লাল্লাহু ‘আলাইহি ওয়াসাল্লাম ১৩ যিলহজ্জ পর্যন্ত মিনায় অবস্থান করেছিলেন।\n\nএভাবে হজ্জের মূল কাজগুলো সম্পন্ন করার পর মক্কা ত্যাগের সময় শেষ কাজ হচ্ছে বিদায়ী তাওয়াফ করা। এটি ওয়াজিব। বিদায়ী তাওয়াফ করার পূর্বেই যদি কোনো মহিলার মাসিক ঋতুস্রাব শুরু হয়, তাহলে তার জন্য বিদায়ী তাওয়াফ ওয়াজিব নয়, তিনি বিদায়ী তাওয়াফ না করেই চলে যেতে পারবেন এবং এজন্য তাকে দম দিতে হবে না। তবে কোনো পুরুষ যদি বিদায়ী তাওয়াফ না করেই চলে যান, তাহলে তাকে দম দিতে হবে।"
  },
  {
    "1": "হজ্জের মধ্যে যেসব ভুল হয়ে থাকে",
    "2": "হজ্জ পালনের ক্ষেত্রে হাজীগণ যেসব ভুল-ত্রুটি করে থাকেন তা নিম্নে বর্ণনা করা হলো :\n\nইহরামের পূর্বে সংঘটিত কিছু ভুল :\n\n১) হারাম উপার্জন কিংবা সম্পদ দ্বারা হজ্জ ও ‘উমরাহ পালন করা।\n\n২) বিশুদ্ধ আকীদা ও আমলের অধিকারী গাইড এবং ভালো মানুষদের সাথে হজ্জ ও ‘উমরাহ না করা।\n\n৩) হজ্জ ও ‘উমরাহ সম্পর্কিত প্রয়োজনীয় সঠিক জ্ঞান অর্জন ও প্রশিক্ষণ গ্রহণ না করা।\n\n৪) হজ্জ ও ‘উমরাকে রিয়া তথা লোক দেখানো ইবাদাতে পরিণত করা।\n\n৫) নারীদের জন্য স্বামী অথবা মাহরাম ব্যতীত হজ্জ ও ‘উমরাহ পালন করা কিংবা মিথ্যা মাহরাম সাজিয়ে তার সাথে হজ্জ ও ‘উমরাহ পালন করা।\n\nইহরামের ক্ষেত্রে সংঘটিত কিছু ভুল :\n\n১) ইহরামের পূর্বেই মীকাত অতিক্রম করা।\n\n২) ইহরামের পূর্ব মুহুর্তে পরিষ্কার-পরিচ্ছন্নতা অর্জন ও দেহে সুগন্ধি ব্যবহার না করা।\n\n৩) অপবিত্র অবস্থায় থাকার কারণে মীকাত অতিক্রম করার পূর্বে ইহরাম না করা।\n\n৪) নারীদের ক্ষেত্রে ইহরামের জন্য সুনির্দিষ্ট কাপড় কিংবা পোশাক ব্যবহার করা।\n\n৫) ইহরাম বাঁধার পর নিকাব ও হাত মোজা ব্যবহার করা।\n\n৬) চটি কিংবা স্যান্ডেলের মধ্যে সেলাই থাকলে ইহরাম অবস্থায় তা পরিধান করা নিষেধ মনে করা।\n\n৭) ইহরাম বাঁধার সময় দুরাকাত সালাত আদায় করা ওয়াজিব মনে করা।\n\n৮) মীকাতের মাসজিদে অবস্থান করে ইহরাম বাঁধতে হবে বলে মনে করা।\n\n৯) অসুস্থতা অথবা অন্য কোনো কারণে হজ্জ কিংবা ‘উমরাহ বাধাগ্রস্থ হওয়ার সম্ভাবনা থাকা সত্ত্বেও ইহরামের সময় শর্ত না করা।\n\n১০) ইহরাম করার সময় কিংবা ইহরাম রত অবস্থাকে স্মরণীয় করে রাখার জন্য ছবি তোলা।\n\n১১) ইহরাম করার পর থেকে শুরু করে হালাল হওয়া পর্যন্ত ইহরামের কাপড় পরিবর্তন করা যাবে না বলে মনে করা।\n\n১২) তাওয়াফে কুদূম ব্যতীত অন্যান্য সময় ইদতিবা তথা ডান কাঁধ খোলা রাখা।\n\n১৩) ‘‘লাব্বাইকা হাজ্জান’’ অথবা ‘‘লাব্বাইকা ‘উমরাতান’’ বলার পূর্বে ইহরামের কাপড় পরিধান করার সময় থেকেই ইহরাম শুরু হয়েছে বলে মনে করা।\n\nতাওয়াফের ক্ষেত্রে সংঘটিত কিছু ভুল :\n\n১) হাজরে আসওয়াদের আগে থেকেই তাওয়াফ শুরু করা।\n\n২) হাতীমে কা‘বা তথা হিজরে ইসমাঈলের ভেতর দিয়ে তাওয়াফ করা।\n\n৩) প্রথম তিন চক্করের বেশি রমল করা।\n\n৪) হাজরে আসওয়াদকে চুম্বন করার জন্য ভিড় তৈরি করা এবং ভিড়ের মধ্যে জোর করে তা চুম্বনের চেষ্টা করা।\n\n৫) কা‘বার প্রত্যেক কর্ণার স্পর্শ কিংবা চুম্বন করা।\n\n৬) কা‘বার গিলাফ ধরা কিংবা কা‘বার সাথে বুক মিলানো।\n\n৭) হাজরে আসওয়াদ স্পর্শ করে সাহায্য কিংবা বরকত তালাশ করা।\n\n৮) হাজরে আসওয়াদের আগেই তাওয়াফ শেষ করা।\n\n৯) প্রত্যেক চক্করে সুনির্দিষ্টভাবে পৃথক পৃথক দু‘আ করা।\n\n১০) রুকনে ইয়ামানী এবং হাজরে আসওয়াদের মধ্যবর্তী স্থানের দু‘আ না পড়া।\n\n১১) জামাতবদ্ধভাবে কিংবা তালকীনের সাথে দু‘আ করা।\n\n১২) নারীরা তাদের হিজাব পালনে সচেতন না থাকা।\n\nমাকামে ইবরাহীমের ক্ষেত্রে সংঘটিত কিছু ভুল :\n\n১) মাকামে ইবরাহীমে আসার সময় মাকামে ইবরাহীম সম্পর্কিত আয়াত পাঠ না করা।\n\n২) মাকামে ইবরাহীমের পেছনে তাওয়াফের দুরাকাত সালাতের প্রথম রাকাতে সূরা ফাতিহার পর সূরা আল-কাফিরূন ও দ্বিতীয় রাকাতে সূরা আল-ফাতিহার পর সূরা আল-ইখলাস না পড়া।\n\n৩) মাকামে ইবরাহীমের পেছনে সালাত আদায়ের জন্য ভিড় তৈরি করা।\n\n৪) দুরাকাতের বেশি তাওয়াফের সালাত আদায় করা।\n\n৫) তাওয়াফের দুরাকাত সালাতের পর সেখানে বসে লম্বা দু‘আ করা।\n\nসা‘য়ীর ক্ষেত্রে সংঘটিত কিছু ভুল :\n\n১) সাফা পাহাড়ের নিকটবর্তী হওয়ার সময় সাফা ও মারওয়া সম্পর্কিত আয়াতাংশ পাঠ না করা কিংবা পুরো আয়াত পাঠ করা।\n\n২) সাফা পাহাড়ে উঠে কা‘বার দিকে মুখ করে তাকবীর না দেওয়া।\n\n৩) তাকবীর দেওয়ার সময় সালাতের ন্যায় হাত উত্তোলন করা।\n\n৪) সাফা ও মারওয়া পাহাড়ের মধ্যবর্তী ‘আল-‘আলাম আল-আখদার’ নামক স্থানে (যেখানে দুটো সবুজ লাইট রয়েছে) পুরুষরা দৌড়ানোর মতো করে দ্রুতবেগে না হাঁটা কিংবা মহিলারা স্বাভাবিকভাবে না হাঁটা।\n\n৫) প্রথমবারের পর পুনরায় সাফা ও মারওয়া সম্পর্কিত আয়াতাংশ পাঠ করা।\n\n৬) প্রত্যেক সা‘য়ীর জন্য সুনির্দিষ্টভাবে পৃথক পৃথক দু‘আ করা।\n\n৭) জামাতবদ্ধভাবে কিংবা তালকীনের সাথে দু‘আ করা।\n\n৮) সা‘য়ীর সময় পুরুষরা ইদতিবা করা তথা ডান কাঁধ খোলা রাখা।\n\nচুল ছোটো করার ক্ষেত্রে সংঘটিত কিছু ভুল :\n\n১) পুরুষদের জন্য সম্পূর্ণ মাথার চুল ছোটো না করে মাথার একাংশ থেকে চুল ছোটো করা।\n\n২) সা‘য়ী যেখানে শেষ হয়, সেখানেই চুল কাটা।\n\n৮ যিলহজ্জ বা তারবিয়ার দিন সংঘটিত কিছু ভুল :\n\n১) তামাত্তু‘ হজ্জ পালনকারী হাজীগণ ‘উমরাহ শেষে হালাল হওয়ার পর হজ্জের ইহরাম করার পূর্বে পুনরায় পরিষ্কার-পরিচ্ছন্নতা অর্জন ও দেহে সুগন্ধি ব্যবহার না করা।\n\n২) নিজের বাসস্থানের পরিবর্তে কা‘বা চত্বরে গিয়ে ইহরাম করা।\n\n৩) তামাত্তু‘ হজ্জ পালনকারী মিনায় যাত্রার পূর্বে একটি নফল তাওয়াফ করে হজ্জের সা‘য়ী করে ফেলা।\n\n৪) ৮ যিলহজ্জ মিনায় অবস্থান না করা।\n\n৫) অধিক পরিমাণ তালবিয়া পাঠ না করা।\n\n৬) মিনায় চার রাকাত বিশিষ্ট সালাত কসর না করা।\n\n৭) মিনায় জুমু‘আর সালাত আদায় করা।\n\n৮) মিনায় যুহর-আসর কিংবা মাগরিব-ইশার সালাত জমা করা।\n\n৯ যিলহজ্জ বা আরাফার দিন সংঘটিত কিছু ভুল :\n\n১) এ দিন আরাফাহ মনে করে আরাফার ময়দানের বাহিরে অবস্থান করা।\n\n২) আরাফার ময়দানে অবস্থানকালে হাজীগণ অধিক ভালো কাজ বাদ দিয়ে কম ভালো কাজে কিংবা মন্দ সমালোচনা অথবা অপ্রয়োজনীয় কাজে লিপ্ত থাকা।\n\n৩) কিবলামুখী হয়ে দু‘আ করার পরিবর্তে জাবালে আরাফার দিকে মুখ করে দু‘আ করাকে অধিক ফযিলতপূর্ণ মনে করা।\n\n৪) জাবালে আরাফায় যাওয়া এবং তার ওপর ওঠাকে অনেক ফযিলতপূর্ণ মনে করা।\n\n৫) চার রাকাত বিশিষ্ট সালাত কসর না করা এবং সালাত জমা না করা।\n\n৬) আরাফার খুতবা শ্রবণ না করা।\n\n৭) সূর্যাস্তের পূর্বেই আরাফাহ ত্যাগ করা।\n\n১০ যিলহজ্জ বা কুরবানীর দিন সংঘটিত কিছু ভুল :\n\n১) ৯ যিলহজ্জ দিবাগত রাতে মুযদালিফায় অবস্থান না করা।\n\n২) ৯ যিলহজ্জ দিবাগত রাতে মুযদালিফায় আসার পূর্বেই মাগরিব ও ইশার সালাত আদায় করা।\n\n৩) পাথর নিক্ষেপের জন্য মুযদালিফা থেকে পাথর সংগ্রহ করা বাধ্যতামূলক মনে করা।\n\n৪) মুযদালিফায় রাত্রি জাগরণ করে ইবাদাত করা।\n\n৫) ফজর সালাতের পর লম্বা সময় ধরে দু‘আ না করা।\n\n৬) বিনা ওযরে ফজর সালাতের পূর্বেই মুযদালিফা ত্যাগ করা।\n\n৭) পাথর ধৌত করে তারপর নিক্ষেপ করা।\n\n৮) শয়তানকে পাথর নিক্ষেপ করা হচ্ছে বলে মনে করা এবং ক্রুদ্ধ ভঙ্গিতে পাথর নিক্ষেপ করা।\n\n৯) পাথরের পাশাপাশি পায়ের জুতো কিংবা অন্য কিছু নিক্ষেপ করা।\n\n১০) পাথর নিক্ষেপের সময় ভিড়ের মধ্যে অন্যদেরকে কষ্ট দেওয়া।\n\n১১) সাতটি পাথর একসাথে একবারেই নিক্ষেপ করা।\n\n১২) প্রত্যেকবার পাথর নিক্ষেপের সময় ‘আল্লাহু আকবার’ না বলা।\n\n১৩) পাথর নিক্ষেপের সময় ‘আল্লাহু আকবার’ বাক্যটির আগে কিংবা পরে আরেকটু বৃদ্ধি করা।\n\n১৪) সামর্থ্য থাকা সত্ত্বেও নিজে পাথর নিক্ষেপ না করে অন্যকে দিয়ে পাথর নিক্ষেপ করানো।\n\nহজ্জে সংঘটিত আরো কিছু ভুল :\n\n১) ১০ ও ১১ যিলহজ্জ দিবাগত রাতে মিনায় অবস্থান না করা।\n\n২) বিনা কারণে মিনার সীমারেখার মধ্যে অবস্থান না করা কিংবা মিনার সম্প্রসারিত জায়গায় অবস্থান করলে মিনায় অবস্থান করা হবে না বলে মনে করা।\n\n৩) ১১, ১২ ও ১৩ যিলহজ্জ যুহরের ওয়াক্ত হওয়ার পূর্বেই পাথর নিক্ষেপ করা।\n\n৪) হজ্জের সকল কাজ সম্পন্ন করার পূর্বে বিদায়ী তাওয়াফ করা।\n\n৫) বিদায়ী তাওয়াফের পর মক্কায় দীর্ঘ সময় অবস্থান করা।"
  },
  {
    "1": "এক নজরে হজ্জ",
    "2": "হজ্জের মূল পর্ব শুরু হয় ৮ যিলহজ্জ এবং শেষ হয় ১২ কিংবা ১৩ যিলহজ্জ। ৮ যিলহজ্জকে বলা হয় ‘ইয়াউমুত তারওয়িয়্যাহ’ বা তারবিয়ার দিন। যারা তামাত্তু‘ হজ্জ করছেন, তারা এই দিন সকালে মিনার উদ্দেশ্যে রওয়ানা হওয়ার পূর্বেই নিজ নিজ বাসস্থান থেকে ইহরাম বাঁধবেন অর্থাৎ ইহরামের কাপড় পরিধান করে হজ্জের প্রস্তুতি নিয়ে لَبَّيْكَ حَجًّا (লাব্বাইকা হাজ্জান) বলে হজ্জের নিয়ত করবেন। অতঃপর তালবিয়া পাঠ শুরু করবেন। আর যারা কিরান ও ইফরাদ হজ্জ করছেন, তারা যেহেতু মক্কায় প্রবেশের আগে মীকাতেই হজ্জের নিয়ত করেছেন, সেহেতু ইহরাম বাঁধার সময় থেকেই তারা তালবিয়া পাঠ চলমান রাখবেন।\n\nতালবিয়ার ক্ষেত্রে পুরুষরা জোরে এবং মহিলারা নিচু স্বরে বলতে থাকবেন,\n\nلَبَّيْكَ اللَّهُمَّ لَبَّيْكَ، لَبَّيْكَ لاَ شَرِيكَ لَكَ لَبَّيْكَ، إِنَّ الحَمْدَ وَالنِّعْمَةَ لَكَ وَالمُلْكَ، لاَ شَرِيكَ لَكَ\n\nএরপর হাজীগণ মিনার উদ্দেশ্যে যাত্রা শুরু করবেন। রাসূলুল্লাহ সাল্লাল্লাহু ‘আলাইহি ওয়াসাল্লাম এই দিন যুহরের পূর্বেই মিনায় গিয়েছিলেন এবং মিনায় যুহর, আসর, মাগরিব, ইশা ও পরদিন ফজরের সালাত আদায় করেছিলেন। তিনি চার রাকাত বিশিষ্ট সালাতগুলো কসর করেছিলেন, তবে তিনি মিনায় কোনো সালাত জমা তথা একত্রিত করে পড়েননি। এ সময় হাজীগণ যিকির, হজ্জ বিষয়ক আলোচনা, কুরআন তিলাওয়াত ও নফল সালাত ইত্যাদি ইবাদাত করতে পারেন এবং মাঝে মধ্যে বিশ্রামও নিতে পারেন। এ দিন মিনায় অবস্থান করা সুন্নাহ।\n\n৯ যিলহজ্জকে বলা হয় ‘‘ইয়াউমু ‘আরাফাহ’’ তথা আরাফার দিন। কেননা এই দিনে হাজীগণ আরাফার ময়দানে উপস্থিত হন। “ইয়াউমু ‘আরাফাহ” হচ্ছে সেদিন, যেদিন হাজীগণ আরাফার ময়দানে উপস্থিত হন। আর যেদিন মক্কায় ৯ যিলহজ্জ, সেদিনই হাজীদেরকে আরাফায় অবস্থান করতে হয়। অতএব মক্কার ৯ যিলহজ্জ দিনটিই বিশ্বব্যাপী “ইয়াউমু ‘আরাফাহ” হিসাবে স্বীকৃত। যারা হজ্জ করছেন না, তারা এই দিনে সিয়াম পালন করতে পারেন।\n\nরাসূলুল্লাহ সাল্লাল্লাহু ‘আলাইহি ওয়াসাল্লাম বলেন,\n\n«الْحَجُّ عَرَفَةُ»\n\n“হজ্জ হচ্ছে আরাফায় অবস্থান।”[৬৯]\n\nঅতএব এই দিনে সকল হাজী অবশ্যই আরাফার ময়দানে অবস্থান করবেন। কেননা এটি হজ্জের রুকন বা ফরয কাজ। মিনায় অবস্থান করা সুন্নাহ। তাই কেউ যদি মিনায় অবস্থান না করেন, তাহলে ইহরাম বাঁধার পর ৯ যিলহজ্জ সরাসরি আরাফার ময়দানে চলে আসবেন। এজন্যই হজ্জ চলাকালীন সময়ে কেবলমাত্র ৯ যিলহজ্জ আরাফার ময়দানে একইসাথে একই সময়ে সকল হাজীদেরকে উপস্থিত থাকতে হয়। সুতরাং হজ্জের মধ্যে সবচেয়ে বড়ো সম্মেলন হচ্ছে আরাফায় অবস্থান। আরাফায় অবস্থানের এই দিন সম্পর্কে রাসূলুল্লাহ সাল্লাল্লাহু ‘আলাইহি ওয়াসাল্লাম বলেন,\n\n«مَا مِنْ يَوْمٍ أَكْثَرَ مِنْ أَنْ يُعْتِقَ اللهُ فِيهِ عَبْدًا مِنَ النَّارِ، مِنْ يَوْمِ عَرَفَةَ، وَإِنَّهُ لَيَدْنُو، ثُمَّ يُبَاهِي بِهِمِ الْمَلَائِكَةَ، فَيَقُولُ: مَا أَرَادَ هَؤُلَاءِ؟»\n\nআরাফাহ দিবসের তুলনায় এমন কোনো দিন নেই, যেদিন আল্লাহ তা‘আলা সর্বাধিক লোককে জাহান্নামের আগুন থেকে মুক্তি দান করেন। আল্লাহ তা‘আলা নিকটবর্তী হন, অতঃপর বান্দাদের নিয়ে ফেরেশতাদের সামনে গৌরব প্রকাশ করেন এবং বলেন, “তারা কী চায় (তারা কী উদ্দেশ্যে সমবেত হয়েছে)?”[৭০]\n\nএই দিন রাসূলুল্লাহ সাল্লাল্লাহু ‘আলাইহি ওয়াসাল্লাম যুহরের প্রথম ওয়াক্তে এক আযান ও দুই ইকামাতে যুহর ও আসরের সালাত কসর এবং জমা করেছেন। তাই সকল হাজীদের জন্য হোক সে মুসাফির কিংবা মুকীম, যুহর ও আসরের সালাত কসর ও জমা করা এই দিনের একটি বিশেষ আমল হিসাবে বিবেচিত।\n\nনা জানা থাকার কারণে, ভুলে যাওয়ার কারণে, অসুস্থতার কারণে কিংবা অন্য যে কোনো কারণে যদি কোনো হাজী এই দিনে আরাফায় আসতে না পারেন কিংবা অবস্থান না করেন, তাহলে তার হজ্জ বাতিল হয়ে যাবে।\n\nএই দিন রাসূলুল্লাহ সাল্লাল্লাহু ‘আলাইহি ওয়াসাল্লাম সূর্যাস্ত পর্যন্ত আরাফায় অবস্থান করেছিলেন এবং সূর্যাস্ত পর্যন্ত দুহাত তুলে দু‘আ করেছিলেন। এমতাবস্থায় যখনই তার উটের রশি ধরা প্রয়োজন হতো, তখন তিনি এক হাত দিয়ে তা ধরতেন এবং আরেক হাত তুলে রেখে দু‘আ চলমান রেখেছিলেন। অতএব এই দিনে হাজীগণ যথাসম্ভব বেশি বেশি দু‘আ করবেন। রাসূল সাল্লাল্লাহু ‘আলাইহি ওয়াসাল্লাম বলেন,\n\n«خَيْرُ الدُّعَاءِ دُعَاءُ يَوْمِ عَرَفَةَ، وَخَيْرُ مَا قُلْتُ أَنَا وَالنَّبِيُّونَ مِنْ قَبْلِي: لَا إِلَهَ إِلَّا اللَّهُ وَحْدَهُ لَا شَرِيكَ لَهُ، لَهُ المُلْكُ وَلَهُ الحَمْدُ وَهُوَ عَلَى كُلِّ شَيْءٍ قَدِيرٌ»\n\nআরাফাতের দিনের দু’আই সর্বোত্তম দু’আ। আমি ও আমার আগের নবীগণ যা বলেছি, তার মধ্যে সর্বোত্তম কথা হচ্ছে- “আল্লাহ ছাড়া কোনো মা‘বূদ নেই। তিনি এক, তাঁর কোনো অংশীদার নেই, রাজত্ব তাঁরই এবং সমস্ত কিছুর উপর তিনি সর্বশক্তিমান।”[৭১]\n\nএই দু‘আর পাশাপাশি কায়মনোবাক্যে অন্য যে কোনো কল্যাণমূলক দু‘আ করা যাবে। তবে পাপ, অন্যায় ও যুলুমের পক্ষে দু‘আ করা যাবে না।\n\nসূর্যাস্তের পরই হাজীগণ মুযদালিফার দিকে অগ্রসর হবেন এবং আরাফায় কিংবা পথিমধ্যে মাগরিবের সালাত না পড়ে মুযদালিফায় গিয়ে মাগরিবের সালাত আদায় করবেন। এ সময় এক আযান ও দুই ইকামাতে মাগরিব ও ইশার সালাত জমা করবেন এবং ইশার সালাত কসর করবেন। এই রাতে হাজীগণ ফজর পর্যন্ত মুযদালিফায় অবস্থান করবেন। ইশার সালাতের পর রাসূল সাল্লাল্লাহু ‘আলাইহি ওয়াসাল্লাম রাত্রি জাগরণ না করে ঘুমিয়ে গিয়েছিলেন এবং ফজরের সালাত আদায় করে মাশ‘আরুল হারামে গিয়ে লম্বা সময় দু‘আ করেছিলেন। অতঃপর চারিদিকে ফর্সা হওয়ার পর সূর্যোদয়ের পূর্বে মিনার উদ্দেশ্যে রওয়ানা করেছিলেন। অতএব আমাদের জন্য এটাই করণীয়। অবশ্য বয়োবৃদ্ধ ও অসুস্থ হাজীগণ মধ্যরাতের পর মুযদালিফা ত্যাগ করতে পারবেন।\n\n১০ যিলহজ্জকে বলা হয় ‘ইয়াউমুন নাহার’ তথা কুরবানীর দিন। এই দিন ভোরবেলা মিনায় পৌঁছার পর প্রথম কাজ হচ্ছে জামরাতুল আকাবা তথা বড়ো জামরায় সাতটি পাথর নিক্ষেপ করা। পাথরগুলো যেকোনো জায়গা থেকে সংগ্রহ করা যেতে পারে।\n\nপাথর নিক্ষেপের পর হাজীগণ কুরবানী করবেন। এরপর পুরুষরা মাথা মুন্ডন করে অথবা চুল ছোটো করে এবং মহিলারা শুধুমাত্র চুল ছোটো করে হালাল হয়ে যাবেন। অতঃপর বাইতুল্লাহ তাওয়াফ ও সা‘য়ী করবেন। কেউ চাইলে রাতে কিংবা ১১ যিলহজ্জ, ১২ যিলহজ্জ অথবা ১৩ যিলহজ্জ তাওয়াফ ও সা‘য়ী করতে পারেন। তবে ১০ যিলহজ্জ হালাল হওয়ার পরই তাওয়াফ ও সা‘য়ী করা সুন্নাহ।\n\n১০ যিলহজ্জ দিবাগত রাতে হাজীগণ মিনায় অবস্থান করবেন এবং ১১ যিলহজ্জ যুহরের ওয়াক্ত হওয়ার পর ছোটো জামরায় সাতটি পাথর নিক্ষেপ করে সামনে অগ্রসর হয়ে একটু দু‘আ করবেন। অতঃপর মধ্যম জামরায় সাতটি পাথর নিক্ষেপ করে সামনে অগ্রসর হয়ে পুনরায় একটু দু‘আ করবেন। এরপর বড়ো জামরায় সাতটি পাথর নিক্ষেপ করবেন, তবে দু‘আ করবেন না।\n\nপাথর নিক্ষেপের সময় সাতটি পাথর একবারে নিক্ষেপ না করে আল্লাহু আকবার বলে প্রতিটি পাথর আলাদাভাবে নিক্ষেপ করতে হবে। দিনের বেলায় পাথর নিক্ষেপ করতে না পারলে বিশুদ্ধ মত অনুযায়ী রাতে পাথর নিক্ষেপ করা যাবে, তবে ফজরের ওয়াক্ত হওয়ার পূর্বেই তা সম্পাদন করতে হবে।\n\n১১ যিলহজ্জ দিবাগত রাতেও মিনায় অবস্থান করতে হবে এবং ১২ যিলহজ্জ একই নিয়মে পুনরায় পাথর নিক্ষেপ করতে হবে। অতঃপর হাজীগণ মক্কায় চলে আসবেন। তবে কেউ যদি ১২ যিলহজ্জ দিবাগত রাতে মিনায় অবস্থান করেন, তাহলে তাকে ১৩ যিলহজ্জ পুনরায় একই নিয়মে পাথর নিক্ষেপ করতে হবে এবং কেউ যদি ১৩ যিলহজ্জ পাথর নিক্ষেপ করতে চান, তাহলে তাকে ১২ যিলহজ্জ দিবাগত রাতে মিনায় অবস্থান করতে হবে।\n\nহজ্জের সকল কাজ সম্পাদন করে মক্কায় আসার পর যখন মক্কা ত্যাগ করবেন, তখন বিদায়ী তাওয়াফ করতে হবে।\n\n[৬৯] মুসনাদে আহমাদ, হাদীস নং ১৮৭৭৪। হাদীসটির সনদ সহীহ।\n\n[৭০] সহীহ মুসলিম, হাদীস নং ৩১৭৯\n\n[৭১] সুনান আত-তিরমিযী, হাদীস নং ৩৫৮৫। শাইখ আলবানী হাদীসটিকে হাসান বলেছেন।"
  },
  {
    "1": "‘উমরার কাজসমূহ",
    "2": ""
  },
  {
    "1": "‘উমরার কাজসমূহ",
    "2": "‘উমরার কাজসমূহ দুই ভাগে বিভক্ত। যথা-\n\n১) ‘উমরার রুকন বা ফরয কাজসমূহ\n২) ‘উমরার ওয়াজিব কাজসমূহ\n\nনিচের উভয় প্রকারের কাজসমূহ উল্লেখ করা হলো :\n\n‘উমরার রুকন বা ফরয কাজসমূহ\n\n‘উমরার রুকন বা ফরয কাজ তিনটি। যথা-\n\n১) ইহরাম করা।\n২) বাইতুল্লাহ তাওয়াফ করা।\n৩) সা‘য়ী করা।\n‘উমরার ওয়াজিব কাজসমূহ\n\n‘উমরার ওয়াজিব কাজ দুটি। যথা-\n\n১) মীকাতের সীমানার বাইরে থেকে আগমনকারীদের জন্য মীকাতের স্থান কিংবা তার আগে থেকে ইহরাম করা।\n২) ইহরাম থেকে হালাল হওয়ার সময় পুরুষদের জন্য মাথা মুণ্ডানো অথবা চুল ছোটো করা এবং নারীদের জন্য চুলের অগ্রভাগ থেকে কিছু চুল কেটে ছোটো করা।"
  },
  {
    "1": "এক নজরে ‘উমরাহ",
    "2": "যিনি ‘উমরাহ করতে চান, তিনি প্রথমে অযূ কিংবা গোসল করে যে কোনো সালাত আদায় করে তারপর ইহরাম করবেন। এক্ষেত্রে মীকাতের স্থান কিংবা এর আগে অবস্থানকালে ‘লাব্বাইকা ‘উমরাতান’ বলে ইহরাম শুরু করবেন। ইহরামের পর থেকেই তালবিয়া পাঠ শুরু করবেন এবং সার্বক্ষণিকভাবে অধিক পরিমাণে তালবিয়া পাঠ করতে থাকবেন। তালবিয়া হচ্ছে-\n\nلَبَّيْكَ اللَّهُمَّ لَبَّيْكَ، لَبَّيْكَ لاَ شَرِيكَ لَكَ لَبَّيْكَ، إِنَّ الحَمْدَ وَالنِّعْمَةَ لَكَ وَالمُلْكَ، لاَ شَرِيكَ لَكَ\n\nপুরুষরা সশব্দে এবং নারীরা নীরবে তালবিয়া পাঠ করবেন। মক্কায় পৌঁছার পর তিনি পরিষ্কার পরিচ্ছন্নতা অর্জন করবেন। অতঃপর মাসজিদুল হারামে প্রবেশের সময় ডান পা দিয়ে প্রবেশ করবেন এবং বলবেন,\n\nأَعُوذُ بِاللَّهِ الْعَظِيمِ، ‌وَبِوَجْهِهِ ‌الْكَرِيمِ، وَسُلْطَانِهِ الْقَدِيمِ، مِنَ الشَّيْطَانِ الرَّجِيمِ\n\nতারপর তিনি বলবেন,\n\nبِسْمِ اللهِ وَالصَلٰوةُ وَالسَلَامُ عَلَى رَسُوْلِ اللهِ ‌اللهُمَّ ‌افْتَحْ ‌لِي ‌أَبْوَابَ ‌رَحْمَتِكَ\n\nঅতঃপর মাসজিদে প্রবেশের পর প্রথমে তাওয়াফ করলে দুই রাকাত তাহিয়্যাতুল মাসজিদ আদায় করতে হবে না; অন্যথায় দুই রাকাত তাহিয়্যাতুল মাসজিদ আদায় করতে হবে।\n\nতিনি যখন কা‘বার নিকটবর্তী হবেন এবং হাজরে আসওয়াদ বরাবর দাঁড়িয়ে তাওয়াফ শুরু করবেন, তখন তাওয়াফ শুরু করার পূর্ব মুহূর্ত থেকেই তালবিয়া পাঠ বন্ধ করে দিবেন।\n\nহাজরে আসওয়াদ বরাবর কর্ণার থেকে তিনি তাওয়াফ শুরু করবেন। তাওয়াফের শুরুতে اللهُ أَكْبَرُ অথবা بِسْمِ اللهِ وَاللهُ أَكْبَرُ বলবেন। অতঃপর হাজরে আসওয়াদ স্পর্শ করবেন এবং চুমু খাবেন। তা সম্ভব না হলে দূর থেকে একবার ডান হাত দিয়ে ইশারা করবেন। এরপর সামনে অগ্রসর হবেন। এ সময় কা‘বা তার বাম পাশে থাকবে। তিনি ঘড়ির কাটার বিপরীতে তাওয়াফ করবেন।\n\nতাওয়াফের শুরুতে নিচের দু‘আটি পড়া উত্তম :\n\nاللَّهُمَّ إِيمَانًا بِكَ، ‌وَتَصْدِيقًا ‌بِكِتَابِكَ، وَوَفَاءً بِعَهْدِكَ، وَاتِّبَاعًا لِسُنَّةِ نَبِيِّكَ مُحَمَّدٍ صَلَّى اللهُ عَلَيْهِ وَسَلَّمَ\n\n“হে আল্লাহ, তোমার প্রতি ঈমান রেখে, তোমার কিতাবের প্রতি সত্যতা পোষণ করে, তোমার প্রতিশ্রুতি রক্ষা করে এবং তোমার নবী মুহাম্মাদ সাল্লাল্লাহু ‘আলাইহি ওয়াসাল্লামের সুন্নাহ অনুসরণ করে (আমি তাওয়াফ শুরু করছি)”।\n\nউপরোল্লিখিত দু‘আগুলো বিভিন্ন হাদীসে বর্ণিত হয়েছে। তাই আমরা কেবল এই দু‘আগুলো অনুসরণ করব। যেসকল দু‘আ হাদীসে বর্ণিত হয়নি, সেসকল দু‘আ বিভিন্ন অবস্থা ও স্থানের সাথে নির্দিষ্ট করে পড়া যাবে না। যেমন- তাওয়াফের সাত চক্করের জন্য ভিন্ন ভিন্ন নির্দিষ্ট দু‘আ পড়া যাবে না। কেননা তা হাদীস দ্বারা প্রমাণিত নয়। সুতরাং তাওয়াফে দু‘আর জায়গাটি উন্মুক্ত, অর্থাৎ ইচ্ছামতো যে কোনো দু‘আ আরবী অথবা অন্য ভাষায় করা যাবে।\n\nপুরুষরা তাওয়াফের প্রথম তিন চক্করে রমল করবেন তথা ঘনঘন পা ফেলে শরীর দুলিয়ে বীরদর্পে দ্রুত চলবেন। তবে মহিলারা রমল করবেন না। আর পুরো সাত চক্করেই পুরুষরা ইদতিবা করবেন তথা চাদর ডান বগলের নিচে রেখে ডান কাঁধ উন্মুক্ত রাখবেন। আর এটিও মহিলাদের জন্য প্রযোজ্য নয়।\n\nতাওয়াফের সময় হাতীম তথা হিজরে ইসমা‘ঈলের বাইরে দিয়ে অগ্রসর হতে হবে। কেননা তা বাইতুল্লার অংশ। এভাবে চলতে চলতে যখন রুকনে ইয়ামানীর নিকট পৌঁছবে, তখন ডান হাত দিয়ে এ রুকনটি কেবল স্পর্শ করবে। তবে একে চুমু খাওয়া কিংবা দূর থেকে তার প্রতি ইশারা করা যাবে না। রুকনে ইয়ামানী এবং হাজরে আসওয়াদের মধ্যবর্তী স্থানে অবস্থানকালে নিচের দু‘আটি পড়া মুস্তাহাব :\n\nرَبَّنَا آتِنَا فِي الدُّنْيَا حَسَنَةً ‌وَفِي ‌الآخِرَةِ ‌حَسَنَةً ‌وَقِنَا ‌عَذَابَ ‌النَّارِ\n\nএভাবে সাতটি চক্কর পূর্ণ করবে এবং প্রতি চক্করেই অনুরূপ করবে। তাওয়াফের সময় দুনিয়া ও আখিরাতের কল্যাণের জন্য অনির্দিষ্টভাবে যে কোনো দু‘আ করা জায়েয এবং কেউ চাইলে কুরআন তিলাওয়াতও করতে পারেন। তবে জোরে তিলাওয়াত কিংবা আওয়াজের মাধ্যমে, রমল করার সময় অন্যদেরকে আঘাত দিয়ে অথবা যে কোনো উপায়ে কাউকে কষ্ট দেওয়া যাবে না।\n\nতাওয়াফ শেষে ডান বগলের নিচ থেকে চাদর বের করে ডান কাঁধ ঢেকে ফেলবেন। অতঃপর মাকামে ইবরাহীমের দিকে অগ্রসর হবেন এবং মাকামে ইবরাহীম ও বাইতুল্লাহকে সামনে রেখে দুরাকাত সালাত আদায় করবেন। ভিড়ের কারণে সেই স্থানে সালাত আদায় সম্ভব না হলে কাছাকাছি যেকোনো স্থানে সালাত আদায় করবেন এবং প্রথম রাকাতে সূরা ফাতিহার পর সূরা কাফিরূন ও দ্বিতীয় রাকাতে সূরা ফাতিহার পর সূরা ইখলাস পাঠ করবেন।\n\nএরপর যমযম কূপের নিকট যাবেন, এর পানি পান করবেন এবং এর কিছু পানি মাথায় দিবেন। তারপর সম্ভব হলে পুনরায় হাজরে আসওয়াদের নিকট গিয়ে তা স্পর্শ করবেন।\n\nঅতঃপর সা‘য়ী করার উদ্দেশ্যে সাফা পাহাড়ের দিকে অগ্রসর হবেন এবং সাফা পাহাড়ের কাছাকাছি পৌঁছার পর বলবেন :\n\n‌إِنَّ ‌الصَّفَا ‌والْمَرْوَةَ ‌مِنْ ‌شَعَائِرِ ‌اللهِ، أَبْدَأُ بِمَا بَدَأَ اللهُ بِهِ\n\n“নিশ্চয় সাফা ও মারওয়া আল্লাহর নিদর্শনগুলোর অন্তর্ভুক্ত। আমি সেটা দিয়ে শুরু করব, যেটা দিয়ে আল্লাহ শুরু করেছেন”।\n\nযেহেতু আল্লাহ তা‘আলা প্রথমে সাফা পাহাড়ের কথা উল্লেখ করেছেন, তাই তিনি সাফা পাহাড় থেকে সা‘য়ী শুরু করবেন। সাফা পাহাড়ে ওঠার পর বাইতুল্লার দিকে মুখ ফেরাবেন এবং তাওহীদের বাণী ও তাকবীর পাঠ করবেন। তিনি তিন বার اللهُ أَكْبَرُ বলবেন। তারপর বলবেন :\n\nلَا ‌إِلَهَ ‌إِلَّا ‌اللهُ ‌وَحْدَهُ ‌لَا ‌شَرِيكَ ‌لَهُ، ‌لَهُ ‌الْمُلْكُ ‌وَلَهُ ‌الْحَمْدُ يُحْيِيْ وَيُمِيْتُ وَهُوَ عَلَى كُلِّ شَيْءٍ قَدِيرٌ، لَا إِلَهَ إِلَّا اللهُ وَحْدَهُ ‌لَا ‌شَرِيكَ ‌لَهُ، ‌أَنْجَزَ ‌وَعْدَهُ، ‌وَنَصَرَ ‌عَبْدَهُ، وَهَزَمَ الْأَحْزَابَ وَحْدَهُ\n\nঅতঃপর তিনি হাত তুলে বেশ লম্বা দু‘আ করবেন। এভাবে তিনি এই যিকিরগুলো তিন বার করে পুনরাবৃত্তি করতে পারেন। তিনি মারওয়া পাহাড়েও অনুরূপ আমল করবেন এবং সাত চক্করেই তিনি তা করতে পারেন। এরপর তিনি সাফা পাহাড় থেকে নামবেন এবং মারওয়া পাহাড়ের দিকে অগ্রসর হবেন। এখানে দুটো সবুজ লাইট রয়েছে, সেই স্থানকে ‘‘আল-‘আলাম আল-আখদার’’ বলা হয়। এই স্থানে পুরুষরা দৌড়ানোর মতো করে বেশ দ্রুত হাঁটবেন এবং মহিলারা স্বাভাবিকভাবে হাঁটবেন। এভাবে তিনি মারওয়া পাহাড়ে উঠবেন এবং পুনরায় সাফা পাহাড়ে যাবেন। এভাবে তিনি সাত চক্কর পূর্ণ করবেন।\n\nসা‘য়ীর মধ্যেও সুনির্দিষ্ট কোনো দু‘আ নেই। প্রত্যেকে দুনিয়া ও আখিরাতের কল্যাণের জন্য যে কোনো দু‘আ ও যিকির করতে পারেন। তবে সা‘য়ী করার সময় কতিপয় সাহাবী থেকে নিম্নোক্ত দু‘আ সাব্যস্ত হয়েছে :\n\n‌رَبِّ ‌اغْفِرْ ‌وَارْحَمْ ‌إِنَّكَ ‌أَنْتَ ‌الْأَعَزُّ ‌الْأَكْرَمُ\n\n“হে আল্লাহ, তুমি ক্ষমা করো এবং রহম করো। নিশ্চয় তুমি পরাক্রমশালী ও সম্মানিত”।\n\nএভাবে সা‘য়ী সম্পন্ন করার পর তিনি ইহরাম থেকে হালাল হবেন। এক্ষেত্রে পুরুষরা সম্পূর্ণ মাথা মুণ্ডাবেন অথবা চুল ছোটো করবেন এবং মহিলারা চুলের অগ্রভাগ থেকে এক গুচ্ছ চুল কেটে ছোটো করবেন।\n\nএভাবেই তার ‘উমরাহ সমাপ্ত হবে। আমাদেরকে সতর্ক থাকতে হবে কোনভাবেই যেন আমরা হাদীস বহির্ভুত কোনো আমল না করি।"
  },
  {
    "1": "বিবিধ আমল",
    "2": ""
  },
  {
    "1": "দু‘আ : হজ্জ ও ‘উমরার অন্যতম আমল",
    "2": "দু‘আ আল্লাহ রাব্বুল ‘আলামীনের নিকট অত্যন্ত প্রিয় একটি আমল। রাসূল ﷺ দু‘আকে ইবাদাত বলে ঘোষণা করেছেন। যেমন তিনি বলেন,\n\n«‌الدُّعَاءُ ‌هُوَ ‌العِبَادَةُ»\n\n“দু‘আই ইবাদাত।”[৭২]\n\nতিনি আরও বলেন,\n\n«لَيْسَ شَيْءٌ ‌أَكْرَمَ ‌عَلَى ‌اللَّهِ سُبْحَانَهُ ‌مِنَ ‌الدُّعَاءِ»\n\n“দু‘আর চেয়ে অধিক প্রিয় আল্লাহর কাছে অন্য কিছু নেই।”[৭৩]\n\nহজ্জ ও ‘উমরাহ দু‘আ করার একটি চমৎকার উপলক্ষ। হজ্জ ও ‘উমরার সময় স্বয়ংক্রিয়ভাবেই চোখে পানি চলে আসে, অন্তরের অন্তঃস্থল থেকে মুখে দু‘আ উচ্চারিত হতে থাকে। ইবনুল কায়্যিম রাহিমাহুল্লাহ বলেন, “রাসূলুল্লাহ সাল্লাল্লাহু ‘আলাইহি ওয়াসাল্লামের হজ্জ ছিল ছয়টি স্থানে বিশেষভাবে দু‘আয় পরিপূর্ণ। প্রথমটি সাফায়, দ্বিতীয়টি মারওয়ায়, তৃতীয়টি আরাফায়, চতুর্থটি মুযদালিফায়, পঞ্চমটি প্রথম জামরায় ও ষষ্ঠটি দ্বিতীয় জামরায়।”[৭৪]\n\nউল্লিখিত ছয়টি স্থান বিশেষভাবে উল্লেখযোগ্য হলেও রাসূলুল্লাহ সাল্লাল্লাহু ‘আলাইহি ওয়াসাল্লামের যবান পুরো হজ্জ জুড়ে ছিল আল্লাহর যিকিরে সদা সিক্ত। কেননা হজ্জের সময় আল্লাহর যিকির করা স্বয়ং আল্লাহ রাব্বুল ‘আলামীনের নির্দেশ। যেমন তিনি বলেন,\n\n﴿ فَإِذَا قَضَيۡتُم مَّنَٰسِكَكُمۡ فَٱذۡكُرُواْ ٱللَّهَ كَذِكۡرِكُمۡ ءَابَآءَكُمۡ أَوۡ أَشَدَّ ذِكۡرٗاۗ ﴾ [البقرة: ٢٠٠]\n\n“অতঃপর যখন হজ্জের করণীয় কার্যাবলি সমাপ্ত করবে, তখন মহান আল্লাহর স্মরণে মশগুল হও, যেমন তোমরা নিজেদের বাপ-দাদাদের স্মরণে মশগুল থাকো; বরং তার চেয়েও বেশি স্মরণ করো।”[৭৫]\n\nতিনি আরও বলেন,\n\n﴿ لِّيَشۡهَدُواْ مَنَٰفِعَ لَهُمۡ وَيَذۡكُرُواْ ٱسۡمَ ٱللَّهِ ﴾ [الحج: ٢٨]\n\n“যাতে তারা তাদের কল্যাণগুলো (এখানে রাখা দুনিয়া ও আখিরাতের) প্রত্যক্ষ করে এবং আল্লাহর নাম স্মরণ করে।”[৭৬]\n\nঅতএব সমগ্র হজ্জ ও ‘উমরার সফরে যথাসম্ভব সর্বদা দু‘আ করা বাঞ্ছনীয়।\n\n[৭২] তিরমিযী, হাদীস নং ২৯৬৯। শাইখ আলবানী হাদীসটিকে সহীহ বলেছেন।\n\n[৭৩] ইবনু মাজাহ, হাদীস নং ৩৮২৯। শাইখ আলবানী হাদীসটিকে হাসান বলেছেন।\n\n[৭৪] যাদুল মা‘আদ, ২য় খণ্ড, পৃ. ২৬৩\n\n[৭৫] সূরা আল-বাকারাহ, আয়াত নং ২০০\n\n[৭৬] সূরা আল-হজ্জ, আয়াত নং ২৮"
  },
  {
    "1": "একনিষ্ঠ তাওবাহ ও ইসতিগফার",
    "2": "তাওবাহ অর্থ হলো ফিরে আসা অর্থাৎ আল্লাহ রাব্বুল ‘আলামীনের অপছন্দনীয় কথা ও কাজ হতে তাঁর পছন্দনীয় কথা ও কাজের দিকে ফিরে আসা এবং অতীতে এরকম কাজে লিপ্ত হওয়ার দরুন অনুতাপ ও অনুশোচনা করা।\n\nহজ্জ ও ‘উমরার সফরে আল্লাহর নিদর্শনাবলি দেখার সময় আপনা আপনি চোখে পানি চলে আসে, হৃদয় নরম হয়ে যায়। এটি খাঁটি দিলে তাওবাহ করার উৎকৃষ্ট সময়। কেননা রাসূলুল্লাহ সাল্লাল্লাহু ‘আলাইহি ওয়াসাল্লাম বলেন,\n\n«مَا مِنْ يَوْمٍ أَكْثَرَ مِنْ أَنْ يُعْتِقَ اللهُ فِيهِ عَبْدًا مِنَ النَّارِ، مِنْ يَوْمِ عَرَفَةَ، وَإِنَّهُ لَيَدْنُو، ثُمَّ يُبَاهِي بِهِمِ الْمَلَائِكَةَ، فَيَقُولُ: مَا أَرَادَ هَؤُلَاءِ؟»\n\nআরাফাহ দিবসের তুলনায় এমন কোনো দিন নেই, যেদিন আল্লাহ তা‘আলা সর্বাধিক লোককে জাহান্নামের আগুন থেকে মুক্তি দান করেন। আল্লাহ তা‘আলা নিকটবর্তী হন, অতঃপর বান্দাদের নিয়ে ফেরেশতাদের সামনে গৌরব প্রকাশ করেন এবং বলেন, “তারা কী চায় (তারা কী উদ্দেশ্যে সমবেত হয়েছে)?”[৭৭]\n\n[৭৭] সহীহ মুসলিম, হাদীস নং ৩১৭৯"
  },
  {
    "1": "সবর, তাকওয়া ও সৎ প্রতিবেশীসুলভ আচরণ",
    "2": "সাওর ইবন ইয়াযীদ বলেন, “যে এই কা‘বা ঘরের ইচ্ছা করল, অথচ তার মধ্যে তিনটি বৈশিষ্ট্য নেই, তার হজ্জ নিরাপদ নয়। যথা- (১) ধৈর্য, যা দিয়ে সে মূর্খতাকে নিয়ন্ত্রণ করবে, (২) তাকওয়া, যা তাকে আল্লাহর নিষিদ্ধ কাজ থেকে বিরত রাখবে এবং (৩) সঙ্গী-সাথীর সাথে সদাচার।”[৭৮]\n\nপ্রকৃতপক্ষেই দেখা যায় যে, হজ্জ ও ‘উমরার সময় এ তিনটি গুণ থাকা অত্যন্ত জরুরি। কেননা হজ্জ ও ‘উমরার সময় বেশ শারীরিক পরিশ্রম করতে হয় এবং ক্ষেত্রবিশেষে অনেক কষ্টও হয়। তাই সে সময় সবর অবলম্বন করা জরুরি।\n\nআবার ইহরাম অবস্থায় যেন নিষিদ্ধ কাজে লিপ্ত না হয়ে যায় সেজন্য তাকওয়া অবলম্বন অপরিহার্য।\n\nঅপরদিকে হজ্জের সময় যেন পাশের কোনো হজ্জযাত্রীকে কষ্ট না দেওয়া হয় এবং কারও দ্বারা কষ্ট পেলে যেন সহ্য করা হয়, সেজন্য সৎ প্রতিবেশীসুলভ আচরণ করা জরুরি।\n\n[৭৮] আল-ইসতিযকার, ৪র্থ খণ্ড, পৃ. ১০৪"
  },
  {
    "1": "যিলহজ্জ মাসের প্রথম দশকে পালনীয় নফল আমল",
    "2": "যিলহজ্জ মাসের প্রথম দশ দিন অত্যন্ত ফযীলতপূর্ণ। কেননা রাসূলুল্লাহ সাল্লাল্লাহু ‘আলাইহি ওয়াসাল্লাম বলেছেন,\n\n«مَا ‌مِنْ ‌أَيَّامٍ ‌الْعَمَلُ ‌الصَّالِحُ ‌فِيهَا ‌أَحَبُّ إِلَى اللَّهِ مِنْ هَذِهِ الْأَيَّامِ» يَعْنِي أَيَّامَ الْعَشْرِ، قَالُوا: يَا رَسُولَ اللَّهِ، وَلَا الْجِهَادُ فِي سَبِيلِ اللَّهِ؟ قَالَ: «وَلَا الْجِهَادُ فِي سَبِيلِ اللَّهِ، إِلَّا رَجُلٌ خَرَجَ بِنَفْسِهِ وَمَالِهِ، فَلَمْ يَرْجِعْ مِنْ ذَلِكَ بِشَيْءٍ»\n\n“মহান আল্লাহর নিকট যে কোনো দিনের নেক আমলের চায়ে যিলহজ্জ মাসের প্রথম দশ দিনের নেক আমল অধিক প্রিয়।” তারা বললেন : হে আল্লাহর রাসূল, আল্লাহর রাস্তায় জিহাদ করাও কি নয়? তিনি বললেন, “না। তবে ঐ লোকের কথা ভিন্ন, যে তার জান ও মাল নিয়ে আল্লাহর রাস্তায় বের হয়েছে এবং আর কোনো কিছু নিয়ে ফিরে আসেনি।”[৭৯]\n\n«مَا مِنْ أَيَّامٍ أَعْظَمُ عِنْدَ اللهِ، وَلَا أَحَبُّ إِلَيْهِ مِنَ الْعَمَلِ فِيهِنَّ مِنْ هَذِهِ الْأَيَّامِ الْعَشْرِ فَأَكْثِرُوا فِيهِنَّ مِنَ التَّهْلِيلِ، وَالتَّكْبِيرِ، وَالتَّحْمِيدِ»\n\n“যিলহজ্জের প্রথম দশ দিন আল্লাহর কাছে সবচেয়ে মহান ও মর্যাদাপূর্ণ দিন এবং এ দিনগুলোতে আমল করা তাঁর নিকট সবচেয়ে প্রিয় আমল। সুতরাং তোমরা এই দশ দিনে বেশি বেশি তাহলীল, তাকবীর ও তাহমীদ পাঠ করো।”[৮০]\n\nঅতএব বছরে যতগুলো দিন রয়েছে, তন্মধ্যে যিলহজ্জের প্রথম দশ দিনের আমল সর্বোত্তম ও আল্লাহর নিকট সর্বাধিক প্রিয়। এ দশ দিনের আমল এতবেশি মর্যাদাপূর্ণ হওয়ার বেশ কিছু কারণ রয়েছে। যেমন- এ দশ দিনের মধ্যে রয়েছে আরাফাহ ও কুরবানীর দিন। এ ছাড়া এ দশ দিনে সালাত, সিয়াম, সাদাকাহ, হজ্জ ও কুরবানীর মতো অত্যন্ত মর্যাদাপূর্ণ আমল একত্রিত হয়েছে, যার উদাহরণ বছরের অন্যান্য দিনগুলোতে পাওয়া যায় না। তাই এ দশ দিনে বেশি বেশি নেক আমল করা উচিৎ। নিচে কিছু গুরুতপূর্ণ আমল উল্লেখ করা হলো :\n\nসিয়াম পালন\n\nযিলহজ্জ মাসের প্রথম আট দিন হাজীদের জন্য সিয়াম পালনের উৎকৃষ্ট সময়। আর নবম দিন তথা আরাফার দিন হাজীদের জন্য সিয়াম না রাখা সুন্নাহ। তবে হাজীগণ ব্যতীত অন্যান্য মুসলিমগণ আরাফার দিন সিয়াম রাখতে পারেন। আর দশম দিন হচ্ছে ঈদুল আযহার দিন, তাই দশম দিন সিয়াম পালন থেকে অবশ্যই বিরত থাকতে হবে।\n\nকুরআন তিলাওয়াত\n\nহাদীসে যিলহজ্জ মাসের প্রথম দশ দিন বেশি বেশি যিকির করতে উৎসাহিত করা হয়েছে। আর যেহেতু কুরআন তিলাওয়াত হচ্ছে সর্বোত্তম যিকির, সেহেতু এ দশ দিন অধিক পরিমাণে কুরআন তিলাওয়াত করা উচিৎ।\n\nনফল তাওয়াফ\n\nহাদীসে তাওয়াফের বহু ফযীলত বর্ণিত হয়েছে। যেমন রাসূলুল্লাহ ﷺ বলেছেন,\n\n«مَا رَفَعَ رَجُلٌ قَدَمًا، وَلَا وَضَعَهَا إِلَّا كُتِبَتْ لَهُ عَشْرُ حَسَنَاتٍ، وَحُطَّ عَنْهُ عَشْرُ سَيِّئَاتٍ، وَرُفِعَ لَهُ عَشْرُ دَرَجَاتٍ»\n\n“তাওয়াফকারী ব্যক্তির প্রতিটি কদম ওঠানো ও ফেলার বিনিময়ে দশটি করে নেকী লেখা হয় এবং দশটি গুনাহ ক্ষমা করে দেওয়া হয় এবং তার জন্য দশটি মর্যাদা বৃদ্ধি করা হয়।”[৮১]\n\n«‌مَنْ ‌طَافَ ‌سَبْعًا فَهُوَ كَعِدْلِ رَقَبَةٍ»\n\n“যে ব্যক্তি সাতবার তাওয়াফ করবে সে এক জন কৃতদাস মুক্ত করার সাওয়াব লাভ করবে।”[৮২]\n\n«فَإِذا ‌طُفْتَ ‌بالبَيْتِ خَرَجْتَ مِنْ ذُنُوبِكَ كَيَوْمِ وَلَدَتْكَ أمك»\n\n“যখন তুমি বাইতুল্লাহ তাওয়াফ করবে তখন তোমার পাপরাশি থেকে সেদিনের মতো মুক্ত হবে, যেদিন তোমার মা তোমাকে জন্ম দিয়েছে।”[৮৩]\n\nসুতরাং যিলহজ্জের প্রথম সাত দিনে যত বেশি সম্ভব নফল তাওয়াফ করা যেতে পারে।\n\nসালাম বিনিময়\n\nযিলহজ্জ মাসের প্রথম দশ দিনে হজ্জ উপলক্ষে লাখো মুসলিম মক্কায় একত্রিত হন। এ সময় পরিচিত-অপরিচিত মুসলিম ভাইয়ের সাথে সালাম বিনিময়ের একটি সুবর্ণ সুযোগ। তাই এ সময় বিভিন্ন দেশ থেকে আগত দীনী ভাইদের সাথে পরিচিত হওয়া ও মত বিনিময় করার মধ্য দিয়ে মুসলিম ভ্রাতৃত্বের ভালোবাসার বন্ধন সুদৃঢ় করা বাঞ্ছনীয়।\n\nউত্তম কথা বলা\n\nহজ্জের সময় লাখো মুসলিম একত্রিত হন। ফলে পরস্পর অনেক আলাপ-আলোচনা হয়ে থাকে। তাই এ ক্ষেত্রে সতর্ক থাকতে হবে যেন এ মূল্যবান সময়ে অপ্রয়োজনীয় কথাবার্তা না হয়। সেজন্য উত্তম কথা বলার প্রচেষ্টায় থাকতে হবে।\n\nআহার করানো\n\nকোনো মুসলিমকে আহার করানো ইসলামের একটি চমৎকার ইবাদাত। যিলহজ্জের প্রথম দশ দিনে এ আমল বেশি বেশি করা উচিৎ। কেননা তা বছরের অন্য যেকোনো দিনের চেয়ে উত্তম ও ফযীলতপূর্ণ।\n\n[৭৯] আবূ দাঊদ, হাদীস নং ২৪৩৮। শাইখ আলবানী হাদীসটিকে সহীহ বলেছেন।\n\n[৮০] মুসনাদে আহমাদ, হাদীস নং ৫৪৪৬। হাদীসটি সহীহ।\n\n[৮১] মুসনাদে আহমাদ, হাদীস নং ৪৪৬২। হাদীসটি হাসান।\n\n[৮২] আস-সুনান আল-কুবরা লিন নাসা’ঈ, হাদীস নং ৩৯৩৭। শাইখ আলবানী হাদীসটিকে সহীহ বলেছেন।\n\n[৮৩] সহীহুল জামে‘ আস-সগীর, হাদীস নং ১৩৬০। শাইখ আলবানী হাদীসটিকে হাসান বলেছেন।"
  },
  {
    "1": "মদীনা সফর",
    "2": ""
  },
  {
    "1": "মদীনায় মৃত্যু বরণের ফযিলত",
    "2": "মদীনায় মৃত্যু বরণের ফযিলত\n\n৯. وَعَنْ ابْنِ عُمَرَ رَضِيَ اللهُ عَنْهُ اَنَّ رَسُوْلَ اللهِ صَلَّى اللهُ عَلَيْهِ وَسَلَّمَ قَالَ مَنِ اسْتَطَاعَ أَنْ يَمُوتَ بِالْمَدِيْنَةِ فَلْيَمُتْ لَهَا فَإِنِّي أَشْفَعُ لِمَنْ يَمُوتُ بِهَا\n\n৯. অনুবাদ: হযরত আবদুল্লাহ ইবনে ওমর (رضي الله عنه)থেকে বর্ণিত, রাসূলুল্লাহ (ﷺ)এরশাদ করেন, যার সুযোগ হয় মদীনায় মৃত্যু বরণ করতে সে যেন মদীনায় মৃত্যু বরণ করে। কেননা তথায় মৃত্যুবরণকারীর জন্য (কিয়ামত দিবসে) আমি সুপারিশ করব।\n\n➥[২০] মুসনাদে আহমদ ও তিরমিযী, সূত্র: মিশকাত শরীফ, পৃ ২৪০, হাদিস নং ২৬১৯\n\n\n\nব্যাখ্যা: মদীনা শরীফে শেষ জীবন পর্যন্ত কাটিয়ে অবশেষে মদীনা শরীফে ইন্তেকাল করলে নবী করিম (ﷺ) সেই ব্যক্তির জন্য কিয়ামত দিবসে সুপারিশ করবেন। যেখানে মৃত্যুবরণ করলে জান্নাতুল বাকীতে দাফনের সুযোগ পাবে, যেখানে অসংখ্য সাহাবায়ে কিরাম ও আহলে বাইতে রাসূল দাফন হয়েছেন।\n\nইমাম মালেক (رحمة الله) থেকে বর্ণিত আছে, প্রায় দশ হাজার সাহাবীর করব রয়েছে জান্নাতুল বাকীতে।\n\nহযরত ওমর (رضي الله عنه) দোয়া করতেনঃ\n\n:اللهم ارْزُقْنِىْ شَهَادَةً فِىْ سَبيْلِ اللهِ وَاِجْعَلْ مَوْتِىْ بِبَلَدِ رَسُوْلِكَ\n\nহে আল্লাহ! আমাকে আপনার রাস্তায় শহীদ হওয়ার তাওফিক দিন এবং আমার মৃত্যুটা আপনার রাসূলের শহরে নসীব করুন।\n\nকাযী আয়ায (رحمة الله) বলেন, মদীনাবাসীর জন্য বিশেষ সুপারিশ দ্বারা উদ্দেশ্য হল- তাদের মর্তবা অত্যন্ত উঁচু হবে অথবা তাদের হিসাব-নিকাশ সহজ হবে বা আল্লাহ তায়ালা তাদেরকে আরশের ছায়ায় আশ্রয় দিয়ে সম্মানিত করবেন। অথবা তারা নূরানী মিম্বরে অবস্থান করবে কিংবা তারা দ্রুত জান্নাতে প্রবেশ করবে।\n\n➥[২১] শরহে সহীহ মুসলিম, কৃত. আল্লামা গোলাম রসূল সাঈদী, খন্ড: ৩, পৃ. ৭২৮"
  },
  {
    "1": "মদীনা শরীফে রোযা- জুমুআর ফযিলত",
    "2": "মদীনা শরীফে রোযা- জুমুআর ফযিলত\n\n১৩. عَنْ بِلَالِ بْنِ الْحَارِثِ المُزَنِى رَضِى اللهُ عَنْهُ عَنْ النَّبِيُّ صَلَّى اللهُ عَلَيْهِ وَسَلَّمَ اَنَّهُ قَالَ رَمَضَانُ بِالْمَدِينَةِ خَيْرٌ مِنْ أَلْفِ رَمَضَانَ فِيمَا سِوَاهَا مِنَ الْبُلْدَانِ، وَجُمُعَةٌ بِالْمَدِينَةِ خَيْرٌ مِنْ أَلْفِ جُمُعَةٍ فِيمَا سِوَاهَا مِنَ الْبُلْدَانِ\n\n১৩. অনুবাদ: হযরত বিলাল ইবনে হারেস মুযানী (رضي الله عنه)থেকে বর্ণিত, তিনি নবী করিম (ﷺ) থেকে বর্ণনা করেন, তিনি বলেন, মদীনার এক রমযান অন্যান্য শহরের রমযানের চেয়ে হাজারগুণ উত্তম। মদীনার এক জুমুআ অন্যান্য শহরের হাজার জুমুআর চেয়ে উত্তম।\n\n➥[২৭] তাবরানী শরীফ, সূত্র: আরবাউনা হাদিসান ফি ফাযায়িলিল মদীনাতিল মুনাওয়ারা, পৃ. ২৭\n\n\nব্যাখ্যা: মদীনা শরীফে এক রমযানে রোযা রাখা মদীনা ছাড়া অন্য কোথাও এক হাজার রমযান মাসে রোযা রাখার চেয়ে উত্তম। অনুরূপভাবে মদীনা শরীফে এক জুমা আদায় করা মদীনা ব্যতিত অন্য কোথাও এক হাজার জুমা আদায় অপেক্ষা উত্তম।"
  },
  {
    "1": "মসজিদে নববীর ফযিলত",
    "2": "মসজিদে নববীর ফযিলত\n\n১৪. عَنْ اَبِىْ هُرَيْرَةَ رَضِى اللهُ عَنْهُ عَنِ النَّبِىِّ صَلَّى اللهُ عَلَيْهِ وَسَلَّمَ قَالَ:صَلَاةٌ فِي مَسْجِدِي هَذَا افضل من أَلْفِ صَلَاةٍ فِيمَا سِوَاهُ مِنَ الْمَسَاجِدِ، إِلَّا الْمَسْجِدَ الْحَرَامَ فَإِنِّي آخِرُ الْأَنْبِيَاءِ , وَإِنَّ مَسْجِدِى آخِرُ الْمَسَاجِدِ\n\n১৪. অনুবাদ: হযরত আবু হোরায়রা (رضي الله عنه)থেকে বর্ণিত, তিনি নবী করিম (ﷺ) থেকে বর্ণনা করেন, তিনি বলেন, আমার এই মসজিদে নামায আদায় করা মসজিদে হারাম ব্যতিত অন্যান্য মসজিদে নামায আদায় করার চেয়ে হাজারগুণ উত্তম। আমি হলাম সর্বশেষ নবী আর আমার মসজিদ হল সর্বশেষ মসজিদ।\n\n➥[২৮] মুসলিম, নাসাঈ, সূত্র: আরবাউনা হাদিসান ফি ফাযায়িলিল মদীনাতিল মুনাওয়ারা পৃ. ৩১, মুসলিম, হাদিস নং- ৩২৭২, সূত্র: শরহে সহীহ মুসলিম\n\n\nব্যাখ্যা: আল্লামা সমহুদী (رحمة الله) বলেন, মসজিদে হারাম ও মসজিদে আকসা ব্যতিত বাকী মসজিদসমূহের চেয়ে মসজিদে নববীতে নামায আদায় করা লক্ষ নামাযের চেয়ে উত্তম।\n\nহযরত আবদুল্লাহ ইবনে যুবায়ের (رضي الله عنه)বর্ণনা করেন, রাসূলুল্লাহ (ﷺ)এরশাদ করেন, আমার মসজিদে নামায পড়া মসজিদে হারাম ব্যতিত অন্যান্য মসজিদের চেয়ে একহাজার গুণ বেশী উত্তম আর মসজিদে হারামে নামায পড়া মসজিদে নববীর চেয়ে একশতগুণ উত্তম। অন্যান্য মসজিদের চেয়ে একলক্ষগুণ উত্তম।\n\n➥[২৯] আল্লামা নুর“দ্দীন আলী ইবনে আহমদ সমহুদী (رحمة الله) ৯১১ হি., ওয়াফাউল ওয়াফা, খন্ড ১, পৃ. ৪১৮-১৯\n\n\nহযরত জাবের (رضي الله عنه)থেকে বর্ণিত, রাসূলুল্লাহ (ﷺ)এরশাদ করেন,\n\nصَلَوةٌ فِىْ مَسَجِدِى اَفْضَلُ مِنْ مِأَةِ اَلْفِ صَلَوْةٍ فِيْمَا سِوَاهُ اِلَّا الْمَسْجِدَ الْحَرَامِ وَصَلَوةُ فِىْ الْمَسْجِدِ الْحَرَامِ اَفْضَلُ مِنْ مِأَةِ اَلْف صَلَوةٍ فِيْمَا سِوَاهُ\n\nআমার মসজিদে নামায পড়া মসজিদে হারাম ব্যতিত অন্যান্য মসজিদে এক লক্ষ নামাযের চেয়ে উত্তম। মসজিদে হারামে নামায পড়া অন্যান্য মসজিদে নামায পড়ার চেয়ে একলক্ষগুণ উত্তম।\n\n➥[৩০] আল্লামা বদর উদ্দিন আইনী (رحمة الله) (৮৫৫) উমদাতুলকারী খন্ড ৭, পৃ. ২৫৬\n\n\nআর হাদিসের অংশ\n\nفَإِنِّي آخِرُ الْأَنْبِيَاءِ , وَإِنَّ مَسْجِدِى آخِرُ الْمَسَاجِدِ\n\nঅর্থ আমি হলাম পৃথিবীর সর্বশেষ নবী আর আমার মসজিদ হল নবীদের আখেরী মসজিদ। যেহেতু নবী করিম  রাসূলুল্লাহ (ﷺ) এর পরে কোন নবী আসবে না সেহেতু মসজিদে নববীর পরে আর কোন নবী দ্বারা কোন মসজিদ নির্মাণ হবে না।"
  },
  {
    "1": "মসজিদে কুবায় নামায আদায় করার ফযিলত",
    "2": "মসজিদে কুবায় নামায আদায় করার ফযিলত\n\n১৫. عَنْ أُسَيْدَ بْنَ ظُهَيْرِ الأَنْصَارِيَّ عَنِ النَّبِيِّ صَلَّى اللهُ عَلَيْهِ وَسَلَّمَ قَالَ الصَّلَاةُ فِي مَسْجِدِ قُبَاءٍ كَعُمْرَةٍ\n\n১৫. অনুবাদ: হযরত উসায়দ ইবনে জুহায়র (رضي الله عنه)থেকে বর্ণিত, তিনি নবী করিম (ﷺ) থেকে বর্ণনা করেন, তিনি বলেন, মসজিদে কুবায় নামায আদায় করা একটা উমরার সমতুল্য।\n\n➥[৩১] আহমদ, তিরমিযী, হাকেম, সূত্র: আরবাউন হাদিসান কি ফাযায়েলিল মদীনাতিল মুনাওয়ারা পৃ. ৩৫\n\n\nব্যাখ্যা: মসজিদে কুবা রাসূলুল্লাহ (ﷺ) এর নির্মাণকৃত ইসলামের প্রথম মসজিদ। হিজরতের সময় তিনি কুবা নামক স্থানে বনী আমর গোত্রে অবস্থান করেন। এসময় তিনি এ মসজিদ নির্মাণ করলেন। পবিত্র কুরআনে এই মসজিদের এবং এটা এলাকাবাসীর প্রশংসা করা হয়েছে। আল্লাহ তায়ালা বলেন,\n\n:لَمَسْجِدٌ أُسِّسَ عَلَى التَّقْوَى مِنْ أَوَّلِ يَوْمٍ أَحَقُّ أَنْ تَقُومَ فِيهِ فِيهِ رِجَالٌ يُحِبُّونَ أَنْ يَتَطَهَّرُوا وَاللهُ يُحِبُّ الْمُطَّهِّرِينَ\n\nনিশ্চয় যে মসজিদের ভিত্তি রাখা হয়েছে তাকওয়ার উপর প্রথমদিন থেকে সেটিই আপনার দাঁড়াবার স্থান। সেখানে রয়েছে এমন লোক, যারা পবিত্রতাকে ভালবাসে। আল্লাহ অধিক পবিত্রতা অর্জনকারীকে ভালবাসেন।\n\n➥[৩২] সূরা তাওবা, আয়াত ১০৮\n\n\nঐ এলাকার অধিবাসীরা মাটি-পাথর দিয়ে পবিত্রতা অর্জন করার পর পুনরায় পানি দ্বারা পবিত্রতা অর্জন করতেন। তাই আল্লাহ তায়ালা তাদের প্রশংসা করেন।\n\nরাসূলুল্লাল্লাহ (ﷺ) প্রতি শনিবার পায়ে হেঁটে মসজিদে কুবায় আসতেন। তিনি বলেন-\n\n\"مَنْ تَوَضَّأَ فَأَسْبَغَ الْوُضُوْءَ، ثُمَّ جَاءَ مَسْجِدِ قُباء، فَصَلَّى فِيْهِ، كَانَ لَهُ أَجْرُ عُمْرَةَ\".\n\nযে ব্যক্তি ভালভাবে উযূ করে মসজিদে কুবায় এসে নামায আদায় করবে, তার জন্য রয়েছে একটি উমরার সাওয়াব।\n\n➥[৩৩] আরবাউনা হাদিসান ফি ফাযায়েলিল মদীনা মুনাওয়ারা পৃ. ৩৮\n\n\nইবনে আবি শায়বা বিশুদ্ধ সূত্রে বর্ণনা করেন:\n\nلِاَنْ اُصَلِّى فِىْ مَسْجِدِ قُبَاءِ رَكَعَتَيْنِ اُحَبَّ اِلَىَّ مِنْ اَنْ اتَى بَيْتُ الْمُقَدَّسِ مَرَّتَيْنِ لَوْيَعَلَمُوْنَ مَافِى قُبَاءِ لَصَرَفُوْا اِلَيْهِ اَكْبَادُ الْاِبْلِ\n\nমসজিদে কুবায় দুই রাকআত নামায আদায় করা আমার নিকট বায়তুল মোকাদ্দাসে দুইবার গিয়ে নামায পড়ার চেয়ে বেশি প্রিয়। মসজিদে কুবা’র নামাযের ফযিলত সম্পর্কে যদি তারা জানত তবে মানুষ তার দিকে দূর-দূরান্ত থেকে উট হাঁকিয়ে সফর করে আসত।\n\n➥[৩৪] হাফিয ইবনে হাজর আসকলানী (رحمة الله) (৮৫২ হি.) ফতহুল বারী, খন্ড ৩, পৃ. ৬৯\n\n\nহযরত আবু হোরায়রা (رضي الله عنه)বলেন,\n\nمَنْ صَلَّى فِىْ مَسَاجِدِ الْاَرْبَعَةِ غُفِرَلَهُ ذُنُوْبُهُ\n\nযে ব্যক্তি চারটি মসজিদে নামায পড়বে তার গুনাহ ক্ষমা করে দেয়া হবে। আর এই চারটি মসজিদ হল ১. মসজিদে হারাম ২. মসজিদে নববী ৩. মসজিদে আকসা ও ৪. মসজিদে কুবা।\n\n➥[৩৫] জযবুল কুলুব ইলা দিয়ারিল মাহবুব পৃ. ১৪১\n\n\nহাফেয ইরাকী বলেন, মসজিদে কুবা যিয়ারত করা এবং তাতে নামায আদায় করা মুস্তাহাব আর শনিবারে যাওয়া সুন্নাত ইবনে ওমর (رضي الله عنه)’র হাদিস দ্বারা।\n\n➥[৩৬] (আরবাউনা হাদিসান ফি ফাযায়েলিল মদীনাতিল মুনাওয়ারা পৃ. ৩৮)\n\n\nউল্লেখ্য যে, মদীনার ফযিলত বর্ণনার মধ্যে মসজিদে কুবার ফযিলত এর কথা আসার কারণ হল মসজিদে কুবাটি মদীনায় অবস্থিত।"
  },
  {
    "1": "মসজিদে কুবার ফযিলত",
    "2": "মসজিদে কুবার ফযিলত\n\n১৬. عَنْ عَبْدِ اللهِ بْنِ عُمَرَ رَضِىَ اللهُ عَنْهُ أَنَّ رَسُولَ اللهِ صَلَّى اللهُ عَلَيْهِ وَسَلَّمَ كَانَ يَأْتِي قُبَاءً  يَعْنِي  كُلَّ سَبْتٍ،، كَانَ يَأْتِيهِ رَاكِبًا وَمَاشِيًا، قَالَ ابْنُ دِينَارٍ:وَكَانَ ابْنُ عُمَرَ يَفْعَلُهُ\n\n১৬. অনুবাদ: হযরত আবদুল্লাহ ইবনে ওমর (رضي الله عنه)থেকে বর্ণিত, রাসূলুল্লাহ (ﷺ)প্রত্যেক শনিবারে মসজিদে কুবায় যেতেন। তিনি পায়ে হেঁটেও যেতেন আবার সাওয়ারীর উপর হয়েও যেতেন। বর্ণনাকারী ইবনে দীনার (رحمة الله) বলেন, হযরত আবদুল্লাহ ইবনে ওমর (رضي الله عنه)অনুরূপ করতেন।\n\n➥[৩৭] সহীহ মুসলিম, হাদিস নং ৩২৯২\n\n\nব্যাখ্যা: উপরোক্ত হাদিস খানা বুখারী শরীফেও আছে। রাসূলুল্লাহ (ﷺ)প্রতি শনিবারে মসজিদে কুবায় যাওয়ার কারণ হল- আল্লামা আইনী (رحمة الله) বলেন- হিজরতের সময় সর্বপ্রথম নবী করিম (ﷺ) মসজিদে কুবা নির্মাণ করেন অতঃপর মসজিদে নববী নির্মাণ করেন। মসজিদে নববীতেই তিনি জুমুআ পড়াতেন। কুবা বাসীরা সকলেই মসজিদে নববীতে এসে জুমুআর নামায পড়তেন। মসজিদে কুবায় জুমুআর নামায হত না। তাই তার ক্ষতিপুরণ হিসাবে রাসূলুল্লাহ (ﷺ)শনিবারে কুবায় যেতেন। দ্বিতীয় কারণ হল- শনিবারে তিনি অবসর থাকতেন তাই প্রিয়জনদের সাক্ষাত করার জন্য তিনি কুবায় যেতেন। তৃতীয় কারণ হল- অধিকাংশ কুবাবাসী জুমুআ পড়ার জন্য শুক্রবারে মদীনায় চলে আসত এবং নবীর সাক্ষাতে ধন্য হত। যারা অক্ষম ও দূর্বল তারা তাঁর সাক্ষাত থেকে বঞ্চিত হত। এ কারণে তিনি দয়া পরবশ হয়ে শনিবারে তাদের নিকট চলে যেতেন। যাতে যারা মদীনায় যেতে পারে নি তারাও যেন তাঁর সাক্ষাত লাভে ধন্য হয়।\n\n➥[৩৮] শরহে মুসলিম, গোলাম রাসূল সাঈদী (رحمة الله), খন্ড ৩, পৃ. ৭৭১\n\n\nরাসূলুল্লাহ (ﷺ)তিন মসজিদ তথা মসজিদে হারাম, মসজিদে নববী ও মসজিদে আকসা ছাড়া ও অন্য কোন মসজিদের দিকে সফর করতে নিষেধ করেছেন অথচ তিনি প্রতি শনিবারে মসজিদে কুবায় যেতেন। এর উত্তর হল- ঐ তিন মসজিদ ব্যতিত অন্য কোন মসজিদে যাওয়ার মানত করা যাবে না। অথবা ঐ তিন মসজিদ ব্যতিত অন্য কোন মসজিদে দূর-দূরান্ত থেকে সফর করা যাবে না। সাধারণভাবে যাওয়া-আসা করা নিষেধ নয়।\n\nহাফেয ইবনে হাজার আসকালানী (رحمة الله) ও আল্লামা আইনী (رحمة الله)’র মতে উক্ত হাদিস দ্বারা নফলী ইবাদতকে কোন কোন দিনের সাথে খাস করা বৈধ এবং ঐ আমলকে নিয়মিত করাও জায়েয।\n\n➥[৩৯] শরহে মুসলিম, গোলাম রাসূল সাঈদী (رحمة الله), খন্ড ৩, পৃ. ৭৭১\n\n\nইমাম নববী (رحمة الله) বলেন- এই হাদিসে প্রমাণিত হয় যে, কোন দিনকে যিয়ারতের জন্য নির্দিষ্ট করা জায়েয।\n\n➥[৪০] আল্লামা ইয়াহিয়া ইবনে শরফ নববী (رحمة الله) (৬৭৬) হি. শরহে মুসলিম, খন্ড. ১, পৃ. ৪৪৮\n\n\nএভাবে ওরস, ফাতেহা, মাদরাসার সভা কিংবা দ্বীনি মাদরাসায় ছবক পড়ানোর জন্য ঘন্টা নির্ধারণ করা যদি আল্লাহর নৈকট্য অর্জন উদ্দেশ্য না হয়ে অন্য কোন ফায়েদা অর্জনের উদ্দেশ্যে হয় তাহলে মৌলভী আশরাফ আলী থানভীর মতেও জায়েয।\n\n➥[৪১] আশরাফ আলী থানভী, বাওয়াদেরে নাওয়াদের পৃ. ৪৫৮"
  },
  {
    "1": "রাসূলুল্লাহ (ﷺ) এর যিয়ারতের ফযিলত",
    "2": "রাসূলুল্লাহ (ﷺ) এর যিয়ারতের ফযিলত\n\n২৭. عَنْ رَجُلٍ مِنْ آلِ الْخَطَّابِ عَنِ النَّبِيِّ صَلَّى اللهُ عَلَيْهِ وَسَلَّمَ قَالَ:مَنْ زَارَنِي مُتَعَمِّدًا كَانَ فِي جِوَارِي يَوْمَ الْقِيَامَةِ وَمَنْ سَكَنَ الْمَدِينَةَ وَصَبَرَ عَلَى بَلَائِهَا كُنْتُ لَهُ شَهِيدًا وَشَفِيعًا يَوْمَ الْقِيَامَةِ وَمَنْ مَاتَ فِي أَحَدِ الْحَرَمَيْنِ بَعَثَهُ اللهُ مِنَ الْآمِنِينَ يَوْمَ الْقِيَامَة\n\n২৭. অনুবাদ: হযরত খাত্তাব পরিবারের এক ব্যক্তি (সাহাবী) নবী করিম (ﷺ) থেকে বর্ণনা করেন, তিনি বলেছেন, যে কেবল আমার যিয়ারতের উদ্দেশ্যে এসে আমার যিয়ারত করবে, কিয়ামতের দিন সে আমার প্রতিবেশি হবে। আর যে মদীনাতে বসবাস এখতিয়ার করবে এবং তার কষ্টে ধৈর্যধারণ করবে, কিয়ামতের দিন আমি তার জন্য সাক্ষী ও সুপারিশকারী হব। যে দুই হেরেম শরীফের কোন একটিতে মৃত্যুবরণ করবে, কিয়ামতের দিন তাকে আল্লাহ তায়ালা বিপদমুক্তদের অন্তর্গত করে উঠাবেন।\n\n➥[৭৩] ইমাম বায়হাকী, শোয়াবুল ঈমান, মিশকাত শরীফ, পৃ. ২৪০\n\n\nব্যাখ্যা: মদীনা মুনাওয়ারাতে রাসূলুল্লাহ (ﷺ)এর রওযা মোবারক এটাও মদীনা শরীফের ফযিলতের অন্য একটি কারণ। আর যারা দুনিয়াবী কোন উদ্দেশ্যে নয় কেবল নবী করিম (ﷺ) এর যিয়ারতের উদ্দেশ্যে মদীনা শরীফ আসবে এবং তার যিয়ারত করবে কিয়ামতের দিন সে নবী করিম (ﷺ) এর প্রতিবেশী বা তাঁর কাছাকাছি থাকার সৌভাগ্য লাভ করবে। এ হাদিস দ্বারা ওলামা কিরামগণ বলেছেন, কেবল রাসূলুল্লাহ (ﷺ)এর যিয়ারতের উদ্দেশ্যে সফর করে মদীনা শরীফ গিয়ে তার যিয়ারত করা সামর্থবানদের জন্য আবশ্যক। যেমন হযরত ইবনে ওমর (رضي الله عنه)বর্ণিত হাদিসে আছে,\n\n-قَالَ رَسُولُ اللهِ صَلَّى اللهُ عَلَيْهِ وَسَلَّمَ: مَنْ جَاءَنِي زَائِرًا لَا تُعْمِلُهُ حَاجَةٌ إِلَّا زِيَارَتِي، كَانَ حَقًّا عَلَيَّ أَنْ أَكُونَ لَهُ شَفِيعًا يَوْمَ الْقِيَامَةِ\n\nরাসূলুল্লাহ (ﷺ)এরশাদ করেন, যে ব্যক্তি আমার যিয়ারতে আসবে, আমার যিয়ারত ছাড়া তার অন্য কোন উদ্দেশ্য থাকবে না তখন তার জন্য সুপারিশ করা আমার উপর আবশ্যক হয়ে পড়ে।\n\n➥[৭৪] তাবরানী\n\n\nহাদিসে বর্ণিত দুই হেরেম শরীফ দ্বারা মক্কা ও মদীনা উদ্দেশ্যে। যে ভাগ্যবান ব্যক্তি ওই দুই হেরেম শরীফের কোন একটিতে যদি মৃত্যুবরণ করে আল্লাহ তায়ালা কিয়ামতের দিন নিরাপদ ব্যক্তিদের সাথে তাকে উঠাবেন। ফলে সে কিয়ামতের ভয়াবহতা থেকে মুক্ত থাকবে।"
  },
  {
    "1": "মসজিদে নববীতে চল্লিশ ওয়াক্ত নামায পড়ার ফযিলত",
    "2": "মসজিদে নববীতে চল্লিশ ওয়াক্ত নামায পড়ার ফযিলত\n\n৩৯. عَنْ أَنَسِ بْنِ مَالِكٍ رَضِىَ اللهُ عَنْهُ، عَنِ النَّبِيِّ صَلَّى اللهُ عَلَيْهِ وَسَلَّمَ أَنَّهُ قَالَ: \" مَنْ صَلَّى فِي مَسْجِدِي أَرْبَعِينَ صَلَاةً، لَا يَفُوتُهُ صَلَاةٌ، كُتِبَتْ لَهُ بَرَاءَةٌ مِنَ النَّارِ، وَ بَرَاءَةٌ مِنَ الْعَذَابِ، وَبَرِئَ مِنَ النِّفَاقِ\n\n৩৯. অনুবাদ: হযরত আনাস (رضي الله عنه)নবী করিম (ﷺ) থেকে বর্ণনা করেন, তিনি বলেন, যে ব্যক্তি আমার মসজিদে ধারাবাহিকভাবে চল্লিশ ওয়াক্ত নামায এমনভাবে পড়বে যেন কোন নামায তাতে ছুটে না যায়, তবে তার জন্য জাহান্নামের আগুন থেকে মুক্তি লিপিবদ্ধ করা হয়, আযাব থেকে মুক্তি লিপিবদ্ধ করা হয় এবং নিফাক থেকে মুক্তি লিপিবদ্ধ করা হয়।\n\n➥[৯০] হাদিসখানা ইমাম আহমদ (رحمة الله) এবং ইমাম তাবরানী (رحمة الله) তার ‘আওসাত’ গ্রন্থে বর্ণনা করেছেন।\n\n\nব্যাখ্যা: ইতিপূর্বে মসজিদে নববীতে নামায আদায়ের ফযিলত বর্ণিত হয়েছে। উপরোক্ত হাদিসে মসজিদে নববীতে ধারাবাহিকভাবে চল্লিশ ওয়াক্ত নামায আদায়ের ফযিলত বর্ণিত হয়েছে। এই ফযিলত অর্জন করার জন্য হাজীগণ হজ্ব করার পূর্বে কিংবা পরে মদীনা শরীফে কমপক্ষে ৮দিন অবস্থান করে চল্লিশ ওয়াক্ত নামায মসজিদে নববীতে আদায় করে থাকেন।\n\nহাজীগণ ছাড়াও সাধারণ যিয়ারতকারীগণও এ বিষয়টি বিশেষভাবে গুরুত্ব দেওয়া প্রয়োজন। যিয়ারতকারীগণ কোথাও কোন মুকাদ্দাস নিশান দেখার উদ্দেশ্যে গেলেও নামাযের সময় যেন মসজিদে নববীতে এসে নামায আদায় করেন। এজন্য ফজরের নামাযের পরে অন্যান্য পবিত্র স্থান যিয়ারতের উদ্দেশ্যে যাওয়া উচিত। তখন দীর্ঘসময় পাওয়া যায় এবং যিয়ারত শেষে মসজিদে নববীতে এসে যোহরের নামায জামাতে আদায় করা সহজ হয়।\n\nচল্লিশ সংখ্যার অনেক গুরুত্ব রয়েছে। যে ব্যক্তি লাগাতার চল্লিশ দিন যাবত নামায পড়ে সে স্থায়ী নামাযী হয়ে যাবে ইনশাআল্লাহ। এখানে সংখ্যার গুরুত্ব মুখ্য নয় বরং মূল বিষয়টি হল রাসূলুল্লাহ (ﷺ)বলেছেন বিধায় বিশ্বাস ও ভক্তি নিয়ে আমল করলে বর্ণিত ফযিলত অর্জিত হবে।\n\nচল্লিশ ওয়াক্ত নামায ধারাবাহিকভাবে মসজিদে নববীতে আদায় করলে আল্লাহ তায়ালা ঐ নামাযীকে জাহান্নামের আগুন, অন্যান্য আযাব এবং নিফাক থেকে মুক্ত ও নিরাপদ রাখবেন।"
  }
]