[
  {
    "1": "জানাযার নামাযের বর্ণনা",
    "2": "জানাযার নামাযের বর্ণনা \n\nজানাযার নামায ফরযে কেফায়া। কিছুলোক মিলিত হয়ে মৃতের জানাযা-নামায ও তার কাফন দাফন সম্পন্ন করে নিলে সবাই দায়মুক্ত হবে। অন্যথায় সবাই গুনাহ্‌গার হবে। এর ফরয হওয়াকে যে অস্বীকার করে, সে কাফির।\n\nমাসআলাঃ জানাযার নামাযের জন্য জমা’আত পূর্বশর্ত নয়। এক ব্যক্তিও যদি পড়ে নেয়, আদায় হয়ে যাবে।                 \n\n[আলমগীরী]\n\nজানাযার নামাযের নিয়্যত\n\nنَوَیْتُ اَنْ اُؤَدِّیَ اَرْبَعَ تَکْبِیْرَاتِ صَلٰوۃِ الْجَنَازَۃِ فَرْضِ الْکِفَایَۃِ اَلثَّنَاءِ لِلّٰہِ تَعَالٰی وَالصَّلٰوۃِ عَلٰی النَّبِیِّ وَالدُّعَاءِ لِہَذَا الْمَیِّتِ اِقْتَدَیْتُ بِہَذَا الْاِمَامِ مُتَوَجِّہًا اِلٰی جِہَۃِ الْکَعْبَۃِ الشَّرَیْفَۃِ اَللّٰہُ اَکْبَرُ\n\n \n\nউচ্চারণঃ নাওয়াইতু আন্‌ উওয়াদ্দিয়া আরবা’আ তাকবীরা-তি সালা-তিল জানা-যাতি ফারদ্বিল কেফায়াতি আস্‌সানা-আ লিল্লা-হি তা’আলা ওয়াস্‌সালাতু আলান্নাবিয়্যি ওয়াদ্দোয়া-আ লি-হাযাল মাইয়্যেতি, ইক্বতাদাইতু বি-হাযা-ল ইমা-মি, মুতাওয়াজ্জিহান ইলা- জিহাতিল কা’বাতিশ্‌ শারীফাতে আল্লাহু আকবর।\n\nমৃত ব্যক্তি স্ত্রীলোক হলে لِهذا المَيِّتِ (লিহা-যাল্‌ মাইয়্যেতি)-এর পরিবর্তে لِهذِهِ الْمَيِّتِ (লিহা-যিহিল মাইয়্যেতি) বলতে হবে।\n\nআর ইমাম ইক্বতাদাইতু বিহাযাল ইমাম-এর পরিবর্তে ‘আনা ইমামুন লিমান হাদ্বারা ওয়ামাই ইয়াহদ্বুরু’ বলবেন। জানাযার নামাযের নিয়্যত করে কান পর্যন্ত হাত উঠিয়ে আল্লাহু আকবার বলে হাত নামিয়ে যথারীতি নাভীর নিচে বেঁধে নেবে এবং নিম্নলিখিত সানা পড়বে-\n\nسُبْحَانَکَ اللّٰہُمَّ وَبِحَمْدِکَ وَتَبَارَکَ اسْمُکَ وَتَعَالٰی جَدُّکَ وَجَلَّ ثَنَاءُکَ وَلآَ اِلَہَ غَیْرُکَ\n\nউচ্চারণঃ সুবহা-নাকা আল্লাহুম্মা ওয়া বিহাম্‌দিকা ওয়া তাবা-রাকস্‌মুকা ওয়া তা’আলা- জাদ্দুকা ওয়া জাল্লা সানা-উকা ওয়া লা- ইলা-হা গাইরুকা।\n\nএরপর হাত না উঠিয়ে ‘আল্লাহু আকবর’ বলবে এবং দুরূদ শরীফ পড়বে। ওই দুরূদ শরীফ পড়া উত্তম, যা নামাযে পড়া হয়। অবশ্য, সম্ভব হলে ‘আল্লাহুম্মা সল্লি’র পর ‘ওয়া সাল্লিম’ বর্দ্ধিত করে পড়বে। তখন কামা-সাল্লায়তার সাথে ‘ওয়া সাল্লামতা বৃদ্ধি করবে।\n\nএরপর পুনরায় ‘আল্লাহু আকবর’ বলে এ দো’আটি পড়বে-\n\nاَللّٰہُمَّ اغْفِرْ لِحَیِّنَا وَمَیِّتِنَا وَشَاہِدِنَا وَغَآءِبِنَا وَصَغِیْرِنَا وَکَبِیْرِنَا وَذَکَرِنَا وَاُنْثَانَا اَللّٰہُمَّ مَنْ اَحْیَیْتَہٗ مِنَّا فَاَحْیِہِ عَلَی الْاِسْلاَمِ وَمَنْ تَوَفَّیْتَہٗ مِنَّا فَتَوَفَّہٗ عَلٰی الْاِیْمَانِ بَرَحْمَتِکَ یٰاَرْحَمَ الرَّاحِمِیْنَ\n\nউচ্চারণঃ আল্লাহু-মাগ্‌ফির লিহাইয়্যিনা ওয়া মাইয়্যিতিনা ওয়া শাহিদিনা ওয়া গা-ইবিনা ওয়া ছাগীরিনা ওয়া কাবীরিনা ওয়া যাকারিনা ওয়া উন্‌সা-না। আল্লা-হুম্মা মান আহ্‌ইয়াইতাহূ মিন্না-ফা আহয়িহী আলাল ইসলাম ওয়া মান তাওয়াফ্‌ফাইতাহূ মিন্না ফাতাওয়াফ্‌ফাহু আলাল ঈমান। বিরাহমাতিকা এয়া আরহামার রা-হিমী-ন।\n\nএরপর ‘আল্লাহু আকবর’ তথা শেষ তাকবীর বলবে। অতঃপর সালাম ফেরাবে।\n\nমাসআলাঃ যার উপরোক্ত দোয়া স্মরণ না থাকে, সে অন্য কোন একটি দোয়া মা‘সূরা পড়ে নেবে।\n\nমাসআলাঃ জানাযার চার তাকবীরের মধ্যে কেবল প্রথম তকবীরে হাত উঠাবে, বাকীগুলোতে উঠাবেনা আর চতুর্থ তকবীর বলার সাথে সাথে হাত খুলে নেবে ও সালাম ফেরাবে।\n\nমাসআলাঃ যদি মৃত নাবালেগ হয়, তাহলে তৃতীয় তকবীরের পর এ দো’আ পড়বেঃ\n\nاَللّٰہُمَّ اجْعَلْہُ لَنَا فَرَطًا وَّ اجْعَلْہُ لَنَا اَجْرًا وَّذُخْرًا وَّ اجْعَلْہُ لَنَا شَافِعًا وَّ مُشَفَّعًا\n\nউচ্চারণঃ আল্লা-হুম্মাজ্‌’আলহু লানা ফারাত্বাওঁ ওয়াজ্‌’আলহু লানা- আজরাওঁ ওয়া যুখরাওঁ ওয়াজ’আলহু লানা- শা-ফি‘আওঁ ওয়া মুশাফ্‌ফা’আ-।\n\nযদি বালিকা হয়, তাহলে উপরোক্ত দো’আহاِجْعَلْهُ  এর জায়গায় اِحْعَلْهَا পড়বে। অবশ্য মৃত যদি বালেগ হবার পর পাগল হয়ে যায়, তাহলে তার জানাযা নামাযে না-বালেগ শিশুদের জানাযার দো’আটি পড়লে যথেষ্ট হবে। [গুনিয়া, বাহার]\n\nমাসআলাঃ জানাযার নামাযের রোকন অর্থাৎ ফরয দু’টিঃ চার-তকবীর ও ক্বিয়াম। সুন্নাতে মুআক্‌কাদাহ্‌ তিনটিঃ ১. আল্লাহ্‌ তা’আলার সানা পাঠ, ২. দুরূদ শরীফ পড়া ও ৩. মৃত ব্যক্তির জন্য দো’আ করা।\n\nমাসআলাঃ যেহেতু ক্বিয়াম ফরয, সেহেতু বিনা কারণে বসে বা বাহনের উপর নামায পড়লে হবে না। তবে যদি মৃত ব্যক্তির ওলী বা ইমাম অসুস্থণার কারণে বসে নামায পড়ে এবং মুক্তাদীগণ দাঁড়িয়ে পড়ে, তবে নামায শুদ্ধ হবে। [দুর্‌রুল মুখতার ও রদ্দুল মুহতার]\n\nমাসআলাঃ যার কয়েক তকবীর বাদ পড়ে গেছে, সে ইমাম সালাম ফিরানোর পর বাদ পড়া তকবীরগুলো বলে নেবে। আর যদি এ ভয় হয় যে, পড়তে গেলে দ ‘আ পূর্ণ করার আগে লোকেরা মুর্দাকে কাঁধে উঠিয়ে নেবে, তাহলে কেবল তাকবীর বলে নেবে এবং দো’আ বাদ দেবে। [দুর্‌রুল মুখতার]\n\nমাসআলাঃ যে ব্যক্তি চতুর্থ তকবীর বলার পর আসলো, ইমাম তখনও সালাম ফেরাননি, তাহলে ‘আল্লাহু আকবার’ বলে জম’আতে শরীক হয়ে যাবে এবং ইমামের সালাম ফেরানোর পর তিনবার ‘আল্লাহ আকবর’ বলে নেবে। [দুর্‌রুল মুখতার]\n\nমাসআলাঃ যে সব বিষয় দ্বারা অন্যান্য নামায ভঙ্গ হয়ে যায়, ওইসব বিষয় দ্বারা জানাযার নামাযও ভঙ্গ হয়ে যায়। শুধু একটি বিষয় যে, মহিলা পুরুষের পাশাপাশি হয়ে গেলে, এতে জানাযার নামায ভঙ্গ হবে না।                               [আলমগীরী]\n\nমাসআলাঃ জানাযার নামাযের জন্যও ওইসব পূর্বশর্ত প্রযোজ্য, যেগুলো অন্যান্য নামাযের জন্য নির্ধারিত। যেমন- ১. পবিত্র হওয়া, (নামাযীর শরীর, কাপড় ও নামাযের জায়গা পাক হওয়া), ২. সতর ঢাকা, ৩. ক্বেবলার দিকে মুখ করা ও ৪. নিয়্যত করা। অবশ্য জানাযার জন্য সময় নির্দিষ্ট নেই এবং তকবীরেই তাহরীমা পৃথক রোকন বা পূর্বশর্ত নয়; বরং প্রথম তাকবীরও জানাযার চার তাকবীরের শামিল।     [রদ্দুল মুহ্‌তার]\n\nজানাযার পূর্বশর্ত হচ্ছে মৃতকে গোসল করানো এবং পবিত্র কাফন পরিধান করানো।  জানাযা সামনে থাকা এবং জানাযা মাটির উপর রাখা। কোন জন্তু ইত্যাদির উপর রাখা হলে, নামায হবে না।\n\nমাসআলাঃ প্রত্যেক মুসলমানের জানাযার নামায যেন পড়া হয়, যদিও সে বড় গুনাহ্‌গার হয়। তবে কয়েক প্রকার গুনাহগারের নামায পড়তে নেই। যেমন ১. বিদ্রোহী, যে বরহক্ব ইমামের বিরুদ্ধে যুদ্ধ করতে বের হলো এবং সেই বিদ্রোহী অবস্থায় মারা গেলো এবং ২. ডাকাত, যে ডাকাতি করা অবস্থায় মারা যায়।    [আলমগীরী, দুর্‌রুল মুখতার, বাহার]\n\nমাসআলাঃ জানাযার নামাযে ইমামতির হক সর্বাগ্রে ইসলামী শাসকের।অতঃপর ক্বাযীর। এরপর জুমু’আর ইমামের। তারপর মহল্লার ইমামকে অগ্রাধিকার দেয়া মুস্তাহাব। তবে মহল্লার ইমাম ওলী অপেক্ষা উত্তম হতে হবে, অন্যথায় ওলী উত্তম।[গুনিয়া, দুর্‌রুল মুখতার]\n\nমাসআলাঃ মৃত ব্যক্তির নিকটাত্মীয় অনুপস্থিত এবং দূর সম্পর্কীয় আত্মীয় উপস্থিত রয়েছে। এক্ষেত্রে দূর সম্পর্কীয় আত্মীয়ই নামায পড়াবে। অনুপস্থিত বলতে এতটুকু দুরত্বকে বুঝানো হয়, যেখান থেকে আসার অপেক্ষা করা ক্ষতিকর।[রদ্দুল মুহতার]\n\nমাসআলাঃ মহিলার কোন ওলী না থাকলে, স্বামী নামায পড়াবে। স্বামীও না থাকলে প্রতিবেশী পড়াবে। অনুরূপ পুরুষের ক্ষেত্রেও ওলী না থাকলে প্রতিবেশী অন্যান্যদের উপর অগ্রাধিকার পাবে।[দুর্‌রুল মুখতার, বাহার]\n\nমাসআলাঃ মহিলা ও শিশুগণ জানাযার নামাযের ওলী হওয়ার যোগ্যতা রাখে না।\n\nমাসআলাঃ জানাযার নামাযে তিন কাতার করা উত্তম। হাদীস শরীফে বর্ণিত আছে, যার নামায তিন কাতারে পড়া হবে তার মাগফিরাত হয়ে যাবে। যদি সর্বমোট সাতজন হয়ে থাকে, তাহলে একজন ইমাম হবে তিনজন প্রথম কাতারে, দু’জন দ্বিতীয় কাতারে এবং একজন তৃতীয় কাতারে দাঁড়াবে।        [গুনিয়া,বাহার]\n\nমাসআলাঃ ইমাম মৃত ব্যক্তির বুকের সামনে দাঁড়ানো মুস্তাহাব। মৃত ব্যক্তি থেকে দূরে না হওয়া চাই।\n\nমাসআলাঃ মসজিদে জানাযার নামায যে কোন অবস্থায় মকরূহে তাহরীমী। লাশ মসজিদের ভিতরে হোক বা বাইরে অথবা সব নামাযী মসজিদের ভিতরে হোক বা কিছু অংশ।   [দুর্‌রুল মুখতার]\n\nমাসআলাঃ জুমু’আর দিন কেউ মারা গেলে, জুমু’আর আগে কাফন-দাফনও নামায সম্পন্ন করে নিতে পারলে, করে নেয়া চাই। জুমু’আর পর বেশী লোক হবে, এ ধারণায় রেখে দেয়া মাকরূহ।           [রদ্দুল মুহতার]\n\nমাসআলাঃ মৃত ব্যক্তিকে যদি নামায না পড়ে দাফন করা হয় ও মাটি চাপাও দিয়ে দেয়া হয়, তাহলে তার কবরের উপর নামায পড়বে। যদি মৃত দেহ ফেটে যাওয়ার সন্দেহ না হয়, আর যদি মাটি না দিয়ে থাকে, তাহলে বের করে নামায পড়ার পর দাফন করবে।                             [রদ্দুল মুহতার, দুর্রুল মুখতার]\n\nমাসআলাঃ মুসলমানদের শিশু বা মুসলমান মহিলার শিশু জীবিত জন্ম গ্রহণ করার পর মারা গেলে, তাকে গোসল ও কাফন দেয়া হবে এবং নামায পড়বে আর যদি মৃত জন্ম হয়, তাহলে এমনি গোসল করিয়ে পবিত্র কাপড়ে জড়িয়ে দাফন করে ফেলবে। তার জন্য নামায ও সুন্নাত তরীক্বা মত গোসল ও কাফনের প্রয়োজন নেই।\n\nমাসআলাঃ যে শিশুর মাথা বের করে জন্ম হলো এবং বুক বের হওয়া পর্যন্ত জীবিত ছিল অতঃপর মারা গেল, তাহলে ওকে জীবিত জন্ম হয়েছে বলে ধরা হবে। আর যে  শিশুর পা বের করে জন্ম হলো এবং কোমর বের হওয়া পর্যন্ত জীবিত ছিল অতঃপর মারা গেল, তাহলে তাকেও জীবিত ধরা হবে। যদি উল্লেখিত পরিমাণ বের হওয়ার আগে মারা যায়, যদিওবা ক্রন্দন করে থাকে, তবুও তাকে মৃত জন্ম হয়েছে বলে ধরা হবে।\n\n[দুর্রুল মুখতার, রুদ্দুল মুহতার]\n\nমৃত ব্যক্তিকে গোসল দেওয়ার নিয়ম\n\nযে ব্যক্তি মৃত ব্যক্তিকে গোসল দেবে, সে প্রথমে ওযূ করে নেবে। গোসলের স্থানের চারিদিকে পর্দার ব্যবস্থা করে নিতে হবে। কুল (বড়ই) পাতার সিদ্ধ পানি দ্বারা গোসল করাতে হয়। এটা না পেলে সাদা পানি ব্যবহার করতে পারবে। প্রথমে মৃত ব্যক্তিকে খাটের উপর শায়িত করে নাভী হতে হাঁটু পর্যন্ত কাপড় দিয়ে ঢেকে দেবে। তারপর পায়খানা-প্রসাবের স্থান এক খণ্ড কাপড় দ্বারা মসেহ্‌ করবে। মৃত ব্যক্তির গুপ্তস্থানের দিকে একেবারেই দৃষ্টিপাত করবেনা। তারপর ওযূ করাবে। ওযূর মধ্যে প্রথমে মুখ তারপর দুই হাত কুনুই পর্যন্ত ধৌত করবে। অতঃপর মাথা মসেহ্‌ করবে। এর পর উভয় পা ধৌত করবে। মুখ ও নাকের ভিতর পানি দেবে না। কাপড় ভিজিয়ে মুখ ও নাকের ভিতর মুছে নেবে। মাথা ও দাড়ি সাবান দ্বারা ধৌত করবে। তৎপর মৃতকে বাম করটে শুইয়ে ডান পার্শ্বে পানি ঢালবে, যাতে সমস্ত শরীর ভাল মতে ধোয়া যায়। তাপর মৃতকে হেলান দিয়ে বসিয়ে আস্তে আস্তে পেটে চাপ দিতে হয়। এতে মল বের হলে ধুয়ে ফেলবে। এ জন্য ওযূ বা গোসল পুনরায় করাতে হবে না। গোসলের পর শুকনা কাপড় দিয়ে শরীর মুছে ফেলবে। নখ কাটবে না। দাড়ি ও মাথায় চিরুনী ব্যবহার করবে না। মাথায় ও দাঁড়িতে আতর-গোলাপ লাগাবে। সাজ্‌দার জায়গায় কর্পুর লাগাবে। পুরুষকে পুরুষ লোক দ্বারা এবং স্ত্রীলোককে স্ত্রীলোক দ্বারা গোসল দিতে হয়; কিন্তু নাবালেগকে উভয়েই গোসল দিতে পারে। স্বামী স্ত্রীকে গোসল দিতে পারবে না। স্বামী মৃত স্ত্রীকে দেখতে ও কবরে নামাতে পারবে এবং স্ত্রীর খাট বহন করতে পারবে।\n\nকাফন\n\nপুরুষ মৃতের কাফন তিনখানা কাপড় দ্বারা দেওয়া সুন্নত।\n\nযথাঃ ১ লেফাফা- এটা সর্ব প্রথম বিছাতে হয়। এটা মৃত ব্যক্তির দেহ হতে কিছু বেশী লম্বা রাখতে হয়; যাতে দুই প্রান্তে বাঁধতে অসুবিধা না হয়,\n\n২. ইযার- এটা মৃত ব্যক্তির মাথা হতে পা পর্যন্ত লম্বা হতে হবে এবং\n\n৩. কামীছ- এটা গলা হতে পা পর্যন্ত লম্বা রাখতে হয়, কিন্তু আস্তিন ও কল্লি বিহীন হতে হবে।\n\nমেয়েলোকের জন্য পাঁচ খানা কাপড় দ্বারা কাফন দেওয়া সুন্নত।\n\nযথাঃ ১. পিরহান, ২.ইযার, ৩. ওড়না বা সেরবন্দ- এর দ্বারা মাথা ঢাকতে হয়। এটা দুই হাত দৈর্ঘ্য ও আধ হাত চওড়া হবে, ৪. লেফাফা; ইযার ও লেফাফা মাথা হতে পা পর্যন্ত লম্বা হওয়া আবশ্যক এবং ৫. সীনাবন্দ- এটা দৈর্ঘ্যে তিন হাত লম্বা এবং বগল হতে হাঁটু পর্যন্ত ঙঐষৎ হতে হবে। আর্থিক অভাব হলে পুরুষের জন্য দুই কাপড়, যথা- ইযার ও লেফাফা এবং স্ত্রীলোকের জন্য তিন কাপড় যথা- ইযার, লেফাফা ও সেরবন্দ দিলেও চলবে।\n\nকাফন বিছানোর নিয়ম\n\nপুরুরুষের জন্যঃ খাটের উপর প্রথমে লেফাফা, লেফাফার উপর ইযার এবং ইযারের উপর কোর্তার অর্ধেক এমনভাবে বিছাবে যাতে মৃতকে কোর্তার উপর রাখলে অবশিষ্টাংশ মাথার উপর দিয়ে আনলে বরাবর হয়ে গায়ে লাগে। ইযারকে প্রথমে বামদিক হতে জড়িয়ে, পরে ডান দিক হতে জড়াবে, তারপর লেফাফাও বামদিক হতে জড়িয়ে, পরে ডান দিক হতে জড়াবে। কাফন খুলে যাওয়ার সম্ভাবনা থাকলে মাথা, বুক ও পায়ের নিকট সুতা দ্বারা বেঁধে দেবে।\n\nস্ত্রীলোকের জন্যঃ প্রথমে সীনাবন্দ, তারপর লেফাফা, তারপর ইযার অতঃপর পিরহান বিছিয়ে মৃতকে সেগুলোর উপর শোয়াবে। তারপর প্রথমে পিরহান পরাবে। মাথার চুলগুলি দুইভাগ করে উভয় কাঁধের দিক হতে এনে পিরহানের উপর রাখবে। অতঃপর সেরবন্দ দ্বারা মাথা জড়িয়ে দু’পাশ হতে এনে বুকের উপর রাখবে আর ইযারকে বাম দিক হতে জড়িয়ে পরে ডান দিক হতে জড়াবে। তারপর লেফাফাও এইরূপে জড়াবে। সবশেষে সেরবন্দ দ্বারা মাথা জড়িয়ে দু’পাশ হতে এনে বুকের উপর রেখে সীনাবন্দ জড়াবে। কাফনের উপর আতর গোলাপ লাগাবে।\n\nদাফন\n\nমৃত ব্যক্তিকে কবরে রাখা-\n\nপ্রথমে কবরের মধ্যে মৃত ব্যক্তির দুইজন পরহেযগার নিকটতম আত্মীয় নেমে দাঁড়াবে; উপর হতে অন্য লোকে মৃতকে ধরে তাদের হাতে দেবে। কবরে নামানোর সময় নিচের দোয়াটি পড়বেঃ\n\nبِسْمِ اللّٰہِ وَعَلٰی مِلَّۃِ رَسُوْلِ اللّٰہِ\n\nউচ্চারণঃ বিস্‌মিল্লাহি ওয়া’আলা মিল্লাতি রাসূ-লিল্লাহ।\n\nঅর্থঃ আল্লাহ্‌ তা’আলার নামে এবং রাসূলুল্লাহ সাল্লাল্লাহু তা’আলা আলায়হি ওয়াসাল্লামের প্রচারিত ধর্মের উপর।\n\nমৃতের মাথা কবরের উত্তর প্রান্তে ক্বেব্‌লামুখী করে রাখবে। স্ত্রীলোককে কবরে নামানোর সময় কবরের চতুর্দিকে পর্দা করতে হবে। মৃত স্ত্রীলোককে কবরে নামানোর জন্য যাদের সঙ্গে  বিবাহ (মুহরিম)জায়েয নাই তারা কবরে নামবে। তাদের কেউ না থাকলে পরহেযগার লোক কবরে নামাবে। তারপর যথানিয়মে দাফন কার্য সম্পন্ন করবে।\n\n[সূত্র. গাউসিয়া তারবিয়াতী নেসাব, পৃ. ১৯৪-১৯৯]"
  },
  {
    "1": "জানাযার নামাযের পর দোআ করা জায়েয, বরং উত্তম",
    "2": "জানাযার নামাযের পর দো‘আ করা জায়েয; বরং উত্তম\n\nমাওলানা মুহাম্মদ আবদুল মান্নান\n\n\u003d\u003d\u003d\u003d\u003d\u003d\n\nমুসলমান মৃত্যুবরণ করার পর তার তিন অবস্থাঃ\n\nজানাযার নামাযের পূর্বে, জানাযার নামাযের পর দাফনের পূর্বে এবং দাফনের পর- এ তিনটি অবস্থায় মৃতের জন্য দো‘আ করা ও ঈসালে সাওয়াব করা জায়েয, বরং উত্তম। অবশ্য তাকে গোসল দেওয়ানোর পূর্বে কেউ যদি তার নিকটে বসে ক্বোরআন পড়তে চায়, তবে শবদেহটি যেন ঢেকে দেওয়া হয়; কেননা, তখন সে নাপাক। যখন তাকে গোসল দিয়ে দেওয়া হয়, তখন যে কোনভাবে ক্বোরআন-তিলাওয়াত ইত্যাদি করা যাবে। কিছুলোক জানাযার নামাযের পূর্বে এবং দাফনের পর দো‘আ ইত্যাদি করা জায়েয মনে করে; কিন্তু জানাযার নামাযের পর দাফনের পূর্বে দো‘আ করা না-জায়েয, হারাম, বিদ্‘আত ও শির্ক, জানিনা আরো কি কি বলে বেড়ায়। সুতরাং এ নিবন্ধে এ মাসআলার তাহক্বীক বা বিশ্লেষণধর্মী আলোচনার প্রয়াস পাচ্ছি। দেখুন এর পক্ষের দলিলাদি-\n\nএক. মিশকাত শরীফ: বাবু সালাতিল জানাযা: ফসলে সানী (অধ্যায়: জানাযার নামাযের বিবরণ: দ্বিতীয় পরিচ্ছেদ)-তে উদ্ধৃত اِذَا صَلَّيْتُمْ عَلَى الْمَيِّتِ فَاَخْلِصُوْا لَهُ الدُّعَآءَ (যখন তোমরা মৃত ব্যক্তির উপর নামায (জানাযার নামায) পড়ে নেবে, তখন তাঁর জন্য খাঁটি দো‘আ করো। এখানে ‘ف’ (ফা) বর্ণ এসেছে। এ থেকে বুঝা যায় যে, নামাযের পর তাৎক্ষণিকভাবে দো‘আ করা হবে; বিলম্ব না করেই। যেসব লোক এর অর্থ বলে- ‘নামাযের মধ্যে তার জন্য দো‘আ করো। তারা فَاَخْلِصُوْا -এর ‘ف’-এর দিকে দৃষ্টিটুকু নিবদ্ধ করে না। ‘ف’ বর্ণটি ‘অব্যবহিত পর’ বুঝায়। সুতরাং জানাযার নামাযের পর বিলম্ব না করে মৃতের জন্য দো‘আ করার হুকুম দেওয়া হয়েছে এ হাদীস শরীফে।\n\nদ্বিতীয়, এ হাদীস শরীফের প্রথমাংশ (اِذَا صَلَّيْتُمْ عَلَى الْمَيِّتِ) (হলো شرط (শর্ত), আর শেষাংশ (فَاَخْلِصُوْا لَهُ الدُّعَآءَ) হচ্ছে جزاء (জাযা)। ‘শর্ত’ ও ‘জাযা’ পরস্পর ভিন্ন হয়; একটা অপরটার ভিতরে প্রবিষ্ট হয় না। তদুপরি صَلَّيْتُمْ, (ক্রিয়াটা مَاضى (অতীত কালবাচক) আর فَاَخْلِصُوْا -হচ্ছে امر (আদশেসূচক)। সুতরাং স্পষ্টরূপে বুঝা গেলো যে, দো‘আ করার হুকুমটি নামায সমাপ্ত করার পরপরই পালনীয়। যেমন পবিত্র আয়াতে এরশাদ হয়েছে- فَاِذَا طَعِمْتُمْ فَانْتَشِرُوْا (যখন তোমরা আহার সমাপ্ত করবে, তখন চলে যাও!) [সূরা আহযাব: আয়াত-৫৩]\n\nএ আয়াত শরীফেও খাওয়ার পরপর চলে যাওয়ার নির্দেশ দেওয়া হয়েছে, আহারের মধ্যবর্তী সময়ে নয়। আর সূরা মা-ইদায় এরশাদ হয়েছে- اِذَا قُمْتُمْ اِلَى الصَّلواةِ فَاغْسِلُوْا وُجُوْهَكُمْ (যখন তোমরা নামাযের জন্য ওঠো, তখন তোমাদের চেহারা ধৌত করো… । আয়াত নং ৬)\n\nএ আয়াতে ‘নামাযের জন্য ইচ্ছা করা’ বুঝানো হয়েছে, ‘নামায কায়েম করা’ নয়, যা الى অব্যয় পদটি দ্বারা প্রতিভাত হয়। সুতরাং ওযূ করার নির্দেশ নামাযের জন্য ‘ইচ্ছা করার পর’ই দেওয়া হয়েছে। বস্তুত: ف’ বর্ণটি ‘বিলম্ব ছাড়া পরবর্তী’ বুঝায়। এ অর্থ বাদ দিয়ে অন্য কোন অর্থ বেরা হবে সেটার রূপক অর্থ (معنى مجازى)। কোন শব্দের প্রকৃত অর্থ (معنى حقيقى ) বাদ দিয়ে, কোন আলামত বা কারণ ব্যতিরেকে, সেটার রূপক অর্থ (معنى مجازى) গ্রহণ করা জায়েয নয়।\n\nদুই. মিশকাত শরীফের একই স্থানে উদ্ধৃত- قَرَأَ عَلَى الْجَنَازَةِ بِفَاتِحَةِ الْكِتَابِ (হুযূর আলায়হিস্ সালাতু ওয়াস্ সালাম জানাযার পর সূরা ফাতিহা পড়েছেন)-এর ব্যাখ্যায় এর ব্যাখ্যাগ্রন্থ ‘আশি’‘আতুল লুম্‘আত’-এ আছে-\n\nواحتمال دارد كه فاتحه هرجنازه بعد از نماز ياپيش ازاں بقصد تبرك خوانده باشد چناں الان متعارف است\n\nঅর্থ: হতে পারে হুযূর আলায়হিস্ সালাতু ওয়াস্ সালাম ‘সূরা ফাতিহা’ জানাযার নামাযের পর অথবা নামাযের পূর্বে বরকতের জন্য পড়েছেন; যেমন আজকাল প্রচলিত আছে।\n\nএ থেকে বুঝা যায় যে, শায়খ আবদুল হক্ব মুহাদ্দিসে দেহলভী আলায়হির রাহমাহর যামানায়ও প্রচলিত ছিলো যে, জানাযার নামাযের আগে ও পরে সূরা ফাতিহা ইত্যাদি বরকতের জন্য পড়া হতো। আর হযরত শায়খও তা পড়তে নিষেধ করতেন না; বরং সেটাকে হাদীস শরীফের অনুসরণ বলে মত প্রকাশ করেছেন।\n\nতিন. ‘ফাত্হুল ক্বদীর’: কিতাবুল জানায়েয; ফাস্ল সালাতুল জানাযা’ (জানাযা সম্পর্কিত বিষয়াদির বর্ণনা শীর্ষক পর্ব: জানাযার নামাযের বিবরণ শীর্ষক পরিচ্ছেদ)-এ আছে, হুযূর আলায়হিস্ সালাতু ওয়াস্ সালাম মিম্বর শরীফের উপর দাঁড়িয়ে মূতার যুদ্ধের খবর (বর্ণনা) দিলেন। ইত্যবসরে হযরত জা’ফর ইবনে আবূ তালিব রাদ্বিয়াল্লাহু তা‘আলা আনহুর শাহাদাতের সংবাদ দিলেন-\n\nفَصَلّى عَلَيْهِ رَسُوْلُ اللهِ صَلَّى اللهُ عَلَيْهِ وَسَلَّمَ وَدَعَا لَه وَقَالَ اِسْتَغْفِرُوْا\n\nঅর্থ: অতঃপর রসূলুল্লাহ্ সাল্লাল্লাহু তা‘আলা আলায়হি ওয়াসাল্লাম জানাযার নামায পড়লেন ও তাঁর জন্য দো‘আ করলেন আর লোকজনকে বললেন, ‘‘তোমরাও তার জন্য মাগফিরাতের দো‘আ করো।’ ودعا (এবং দোয়া করেছেন)-এর واؤ দ্বারা প্রতীয়মান হয় যে, দো‘আ নামায ব্যতীত স্বতন্ত্র ছিলো।\n\nচার. ‘মাওয়াহিবে লাদুনিয়াহ্’: দ্বিতীয় খন্ড: দ্বিতীয় ভাগ- فِيْمَا اَخْبَرَ مِنَ الْغُيُوْبِ ( ‘অদৃশ্য বিষয়াদি থেকে যা খবর দিয়েছেন’ প্রসঙ্গে তিনি যা এরশাদ করেছেন)-এ এ-ই ঘটনা বর্ণনা করে বলেছেন- ثُمَّ قَالَ اِسْتَغْفِرُوْا لَه (অতঃপর বলেছেন, তোমরাও তার জন্য মাগফিরাতের জন্য দো‘আ করো।) অনুরূপ, হযরত আবদুল্লাহ্ ইবনে রাওয়াহর জানাযার নামায পড়ার পর দো‘আ করেছেন।\n\nএ থেকেও প্রতীয়মান হয় যে, জানাযার নামাযের পর মাগফিরাতের দো‘আ করা জায়েয।\n\nপাঁচ. ‘মুস্তাখাব-ই কান্যুল উম্মাল’-এর ‘কিতাবুল জানাইয’-এ ইব্রাহীম হিজরীর রেওয়ায়ত-\n\nقَالَ رَأَيْتُ اِبْنَ اَبِىْ اَوْفى وَكَانَ مِنْ اَصْحَابِ الشَّجَرَةِ مَا تَتْ اِبْنَتُه اِلى اَنْ قَالَ ثُمَّ كَبَّرَ عَلَيْهَا اَرْبَعًا ثُمَّ قَامَ بَعْدَ ذلِكَ قَدْ رَ مَا بَيْنَ التَّكْبِيْرَتَيْنِ يَدْعُوْ وَقَالَ رَأَيْتُ رَسُوْلَ اللهِ صَلَّى اللهُ عَلَيْهِ وَسَلَّمَ كَانَ يَصْنَعُ هكَذَا\n\nঅর্থ: তিনি বলেন, আমি ইবনে আবূ আওফাকে দেখেছি, তিনি বায়‘আত-ই রিদ্ব্ওয়ানে অংশগ্রহণকারী সাহাবী, তাঁর কন্যার ইনতিক্বাল হয়েছে, তারপর তিনি তার উপর চারবার তাকবীর বলেছেন, তারপর দু’ তাকবীরের ব্যবধানের পরিমাণ দাঁড়িয়ে দো‘আ করেছেন। আর বলেছেন, আমি হুযূর আলায়হিস্ সালাতু ওয়াস্ সালামকে এমনটি করতে দেখেছি।\n\nছয়. বায়হাক্বী শরীফে আছে-\n\nوَعَنِ الْمُسْتَظِلِّ بْنِ حُصَيْنٍ اَنَّ عَلَيَّا صَلّى عَلى جَنَازَةٍ بَعْدَ مَا صَلَّى عَلَيْهِ\n\nঅর্থ: হযরত মুস্তাযিল ইবনে হোসাঈন থেকে বর্ণিত, হযরত আলী রাদ্বিয়াল্লাহু তা‘আলা আনহু এক জানাযার নামায পড়ার পর দো‘আ-প্রার্থনা করেছেন।\n\nসাত. ‘মুদাওয়ানাতুল কুবরা’য় আছে-\n\nيَقُوْلُ هكَذَا كُلَّمَا كَبَّرَ وَاِذَا كَانَ التَّكْبِيْرُ الْاخِرُ قَالَ مِثْلَ ذلِكَ ثُمَّ يَقُوْلُ اللهُمَّ صَلِّ عَلَى مُحَمَّدٍ\n\nঅর্থ: তিনি প্রত্যেক তাকবীরের পর এভাবে বলতেন, আর যখন শেষ তাকবীর হতো, তখনও এভাবে বলতেন, ‘আল্লা-হুম্মা সাল্লি আলা মুহাদ্দিন।’’ এ থেকে বুঝা গেলো যে, জানাযার নামাযের পর দুরূদ শরীফ পড়া চাই।\n\nআট. ‘কাশ্ফুল গেত্বা’য় আছে-\n\nفَاتحه ودعا براۓ ميت پيش از دفن درست است وهميں است بروايت معموله ـ كذا فى خلاصة الفتح\n\nঅর্থ: মৃতের জন্য ফাতিহা ও দো‘আ করা দাফনের পূর্বে, জায়েয। এ বর্ণনা অনুসারে আমল রয়েছে। ‘খোলাসাতুল ফাত্হ’-এর মধ্যে এমনটি রয়েছে।\n\nনয়: ‘মাবসূত্ব’, কৃত- শামসুল আইম্মাহ্ সারাখ্সী: ২য় খন্ড: পৃ. ৬০; বাবু গুসলিল মাইয়্যেত’-এর মধ্যে বর্ণিত, হযরত আবদুল্লাহ্ ইবনে ওমর রাদ্বিয়াল্লাহু তা‘আলা আনহু এক জানাযায় নামাযের পর পৌঁছলেন। আর বললেন-\n\nاِنْ سَبَقْتُمُوْنِىْ بِالصَّلوةِ عَلَيْهِ فَلاَ تَسْبِقُوْنِىْ بِالدُّعَاءِ\n\nঅর্থ: ‘যদিও তোমরা আমার পূর্বে নামায পড়ে ফেলেছো, তবুও দো‘আ আমার আগে করোনা।’’ অর্থাৎ এসো, আমার সাথে মিলে দো‘আ করে নাও।\n\nএই ‘মাবসূত্ব’-এ এ স্থানে অর্থাৎ ‘বাবু গুসলিল মাইয়্যেত’-এ সর্বহযরত ইবনে ওমর, আবদুল্লাহ্ ইবনে আব্বাস ও আবদুল্লাহ্ ইবনে সালাম রাদ্বিয়াল্লাহু তা‘আলা আনহুম থেকে বর্ণিত হাদীস দ্বারা প্রমাণ করেছেন যে, এ হযরতগণ জানাযার নামাযের পর দো‘আ করেছেন।\n\nআর فَلاَ تَسْبِقُوْا (আমার আগে বাড়ো না) থেকে বুঝা গেলো যে, এ দো‘আ করা সাহাবা-ই কেরামেরই আমল ছিলো।\n\nদশ. ‘মিফতাহুস্ সালাত’-এ সেটার লেখক মহোদয় মাওলানা ফাত্হ্-ই মুহাম্মদ সাহেব বোরহানপুরী তাঁর এ কিতাবের ১১২ নং পৃষ্ঠায় লিখেছেন-\n\nچوں از نماز فارغ شوند مستحب است كه امام صالح ديرা فاتحه بقرتامفلحون طرف سر جنازه وخاتمه بقرامن الرسو ل طرف بائيں بخواند كه در حديث وار داست ودربعض حديث بعد از دفن واقع شده هردووقت كه ميسر شود مجوزاست\n\nঅর্থ: যখন জানাযার নামায সমাপ্ত করবে, তখন মুস্তাহাব হচ্ছে- ইমাম অথবা অন্য কোন নেক্কার লোক সূরা-ই বাক্বারার প্রথম রুকূ ‘মুফলিহুন’ পর্যন্ত জানাযার শির প্রান্তে এবং সূরা-ই বাক্বারার শেষের আয়াতগুলো ‘আ-মানার রসূলু’ থেকে, মৃতের পায়ের দিকে পড়বে। কারণ, হাদীস শরীফে এমনটি বর্ণিত হয়েছে। কোন কোন হাদীসে ‘দাফনের পর’ বর্ণিত হয়েছে। সম্ভব হলে উভয় সময়ে পড়বে। এটা জায়েয।\n\nএগার. ‘যাদুল আখিরাত’-এ ‘নাহর-ই ফা-ইক্ব শরহে কানযুদ্ দাক্বা-ইক্ব’ এবং ‘বাহরে যাখ্খার’ থেকে উদ্ধৃত-\n\nبعد از سلام بخواند اللهُمَّ لاَ تُحْرِمْنَا اَجْرَه وَلاَ تَفْتِنَّا بَعْدَه وَاغْفِرْلَنَا وَلَه\n\nঅর্থ: সালাম ফেরানোর পর পড়বে, হে আল্লাহ্, আমাদেরকে এর সাওয়াব থেকে বঞ্চিত করোনা এবং এরপর ফিৎনায় আক্রান্ত করোনা আর আমাদেরকে ও এ মৃতকে ক্ষমা করো।\n\nবার. ত্বাহত্বাভী শরীফে আছে-\n\nوَاِنَّ اَبَا حَنِيْفَةَ لَمَّا مَاتَ فَخُتِمَ عَلَيْهِ سَبْعُوْنَ اَلْفًا قَبْلَ الدَّيْنِ\n\nঅর্থ: যখন ইমাম আবূ হানীফা রাদ্বিয়াল্লাহু তা‘আলা আনহুর ওফাত হলো, তখন তার জন্য তাঁর দাফনের পূর্বে সত্তর হাজার বার খতমে ক্বোরআন করা হয়েছে।\n\nতের. ‘কাশ্ফুল গুম্মাহ্’, ‘ফাতাওয়া-ই আলমগীরী’ ও ‘ফাতাওয়া-ই শামী’: বাদুদ্ দাফন, বাহাস-ই তা’যিয়া’-এ আছে-\n\nوَهِىَ بَعْدَ الدَّفْنِ اَوْلى مِنْهَا قَبْلَه\n\nঅর্থ: শোক প্রকাশ করা দাফনের পর দাফনের পূর্বে শোক প্রকাশ করা অপেক্ষা উত্তম।\n\nএখানেই শামী ও আলমগীরী প্রণেতা মহোদয়গণ এ কথাও বলেছেন-\n\nوَهذَا لَمْ يُرَمِنْهُمْ جَزَعٌ شَدِيْدٌ وَ اِلاَّ قُدِّمَتْ\n\nঅর্থ: এটা তখনই, যখন ওই ওয়ারিশদের মধ্যে কঠোর ভয়-ভীতি দেখা দেয় না, অন্যথায় শোক প্রকাশ দাফনের পূর্বে করা হবে।\n\n‘হাসান যহীরিয়াহ্’য় আছে- وَهِىَ بَعْدَ الدَّفْنِ اَوْلى مِنْهَا قَبْلَه\n\nঅর্থ: দাফনের পর শোক প্রকাশ করা দাফনের পূর্বে শোক প্রকাশ অপেক্ষা উত্তম।\n\nচৌদ্দ. ইমাম শা’রানী তাঁর প্রসিদ্ধ কিতাব ‘মীযান’-এ লিখেছেন-\n\nقَالَ اَبُوْ حَنِيْفَةَ وَالثَوْرِىُّ اِنَّ التَّعْزِيَةَ سُنَّةٌ قَبْلَ الدَّفْنِ لاَ بَعْدَه لِاَنَّ شِدَُّةَ الْحُزْنِ تَكُوْنُ قَبْلَ الدَّفْنِ فَيُعَزِّى وَيَدْعُوْلَه\n\nঅর্থ: ইমাম আবূ হানীফা ও ইমাম সাওরী রাদ্বিয়াল্লাহু তা‘আলা আনহুমা বলেছেন, শোক প্রকাশ করা দাফনের পূর্বে সুন্নাত। পরে নয়; কেননা, শোক-বেদনা বেশী থাকে দাফনের পূর্বে সুতরাং শোকও প্রকাশ করবে এবং তার জন্য দো‘আও করবে।\n\nএসব উদ্ধৃতি থেকে প্রমাণিত হলো যে, দাফনের পূর্বে, হোক না নামাযের পূর্বে কিংবা নামাযের পরে, শোক প্রকাশ করা জায়েয; বরং সুন্নাত। এ শোক প্রকাশে মৃত ও তার রেখে যাওয়া লোকদের জন্য সাওয়াব ও সবরের দো‘াআই তো হয়ে থাকে।\n\nআক্বল বা যুক্তির দাবীও এ যে, জানাযার নামাযের পর দো‘আ করা বৈধ হোক। কেননা, জানাযার নামায এক বিবেচনায় তো দো‘আই, কারণ এ’তে মৃতকে সামনে রাখা হয়; আর তাতে রুকূ’, সাজদা, আত্তাহিয়্যাত ইত্যাদি নেই। আবার অন্য বিবেচনায় এটা নামাযও। এজন্য এ’তে গোসল, ওযূ, সতর ঢাকা, ক্বেবলামুখী হওয়া, স্থান ও কাপড় পবিত্র হওয়া পূর্বশর্ত। আর জামা‘আত সুন্নাত। যদি এটা নিছক দো‘আ হতো, তবে নামাযের মতো এসব পূর্বশর্ত এতে কেন নির্দ্ধারণ করা হলো? আর অন্যান্য দো‘আর মতো এটাও সম্পন্ন করলে যথেষ্ট হতো। সুতরাং একথা মানতে হবে যে, এটা এক দিক দিয়ে নামাযও। আর প্রত্যেক নামাযের পর দো‘আ করা সুন্নাত এবং বেশি কবূল হবার উপযোগী।\n\nসুতরাং ‘মিশকাত শরীফ: বাবুয্ যিক্রি বা’দাস্ সালাত’-এ বর্ণিত হয়েছে-\n\nقِيْلَ يَا رَسُوْلَ اللهِ اَىُّ الدُّعَآءَ اَسْمَعُ قَالَ جَوْفَ اللَّيْلِ الاخِرِ وَدُبُرَ الصَّلواتِ الْمَكْتُوْبَةِ\n\nঅর্থ: হুযূর আলায়হিস্ সালাতু ওয়াস্ সালাম-এর পবিত্র দরবারে আরয করা হলো- ‘‘কোন দো‘আ বেশি ক্ববূল হয়?’’ হুযূর-ই আকরাম এরশাদ করেছেন- শেষ রাতের মাঝমাঝি অংশ এবং ফরয নামাযগুলোর পর।\n\nজানাযার নামাযও ফরয নামায। সুতরাং এর পরক্ষণে কেন দো‘আ করা হবে না? তাছাড়া, দো‘আ সব সময় করার অনুমতি দেওয়া হয়েছে এবং অতি তাকীদ দেওয়া হয়েছে। ‘মিশকাত শরীফ: কিতাবুদ্ দাওয়াত’-এ আছে- اَلدُّعَاءُ هُوَ الْعِبَادَةُ (দো‘আ হচ্ছে ইবাদতই)। এখানে একথাও আছে- اَلدُّعَاءُ مُخُّ الْعِبَادَةِ (দো‘আ ইবাদতের সারবস্তু)। দো‘আ করার জন্য কোন বিশেষ ওয়াক্বত নির্দ্ধারিত নেই। সুতরাং এর কারণই বা কি হতে পারে যে, জানাযার নামাযের পূর্বে তো দো‘আ জায়েয এবং দাফনের পরেও জায়েয কিন্তু নামাযের পর, দাফনের পূর্বে হারাম? জানাযার নামায কি এমন কোন যাদু যে, তা পড়তেই দো‘আ করা, ঈসালে সাওয়াব করা সবই হারাম হয়ে যায়, আর মৃতকে ‘দাফন করা’ মাত্র ওই যাদুর প্রভাব খতম হয়ে যায় আর দাফনের সাথে সাথে সব জায়েয হয়ে যায়?\n\nপরিশেষে, দো‘আ সব সময় করা যায়, ঈসালে সাওয়াব সব সময় জায়েয। এ জন্য কোন ওয়াক্বতের পাবন্দি (বাধ্যবাধকতা) নেই। সুতরাং জানাযার পরও দো‘আ করার মধ্যে কোন ক্ষতি নেই। বরং তাও জায়েয এবং সাওয়াবের কাজ।\n\n।। দুই।।\n\nজানাযার নামাযের পর দো‘আ করার বিপক্ষে \n\nবিরুদ্ধবাদীদের আপত্তিসমূহ ও সেগুলোর খন্ডন\n\nএ দো‘আর বিপক্ষে শুধু চারটা আপত্তি করতে শুনা যায়- তিনটি যুক্তিগত (عقلى) আর একটা মাত্র দলীলগত (نقلى)। এতদ্ব্যতীত অন্য কোন আপত্তি নেই বললেও চলে-\n\nএক. ওহাবীদের ওই পুরানা সবক, যা তারা কণ্ঠস্থ করেছে, তা-ই তারা আওড়িয়ে যায়। তা হচ্ছে- এ দো‘আ বিদ্‘আত, প্রত্যেক বিদ্‘আত হারাম। সুতরাং এ দো‘আ করাও হারাম, শির্ক ও দ্বীন-বহির্ভূত।\n\nএর জবাব হচ্ছে- এ দো‘আ বিদ্‘আত নয়। কারণ, এটা হুযূর-ই আকরাম সাল্লাল্লাহু তা‘আলা আলায়হি ওয়াসাল্লাম-এর বাণী শরীফ ও আমল শরীফ দ্বারা প্রমাণিত। তাছাড়া, সাহাবা-ই কেরামেরও এতদনুযায়ী আমল রয়েছে। ফক্বীহ্গণ এর অনুমতি দিয়েছেন। যেমনটি ইতোপূর্বে আলোচনা করা হয়েছে। আর তাদের কথা মতো কিছুক্ষণের জন্য যদি এটাকে বিদ্‘আতও ধরে নেওয়া হয়, তবে জেনে রাখা উচিৎ যে, বিদ্‘আত পাঁচ প্রকার। তন্মধ্যে এটা বিদ্‘আত-ই হাসানাহ্ (উত্তম বা সাওয়াবদায়ক বিদ্‘আত)।\n\nদুই. বিরুদ্ধবাদীরা বলে বেড়ায়, জানাযার নামায তো খোদ্ দো‘আ। এরপর পুনরায় দো‘আ করা জায়েয (বৈধ) নয়; প্রথম দো‘আ (জানাযার নামায) তো যথেষ্ট।\n\nএর জবাবে আমাদের বক্তব্যও স্পষ্ট। তা হচ্ছে এ আপত্তিসম্পূর্ণ অকেজো। কারণ, পঞ্জেগানা নামাযে দো‘আ আছে, ইস্তিখারা কুসূফ কিংবা খুসূফের নামায, ইস্তিস্কার নামায সবই তো দো‘আর জন্য সম্পন্ন করা হয়। কিন্তু এ সব ক’টির পরতো দো‘আ করা জায়েয বরং সুন্নাত। হাদীসে পাকে এরশাদ হয়েছে اَكْثِرُوْا الدُّعَاءَ (দো‘আ বেশী করো)। দো‘আর পর দো‘আ করাই দো‘আ বেশী করা। তদুপরি, এ নামাযকে যদি নিছক দো‘আই ধরে নেওয়া হয়, তবুও কখনো কখনো তো জানাযার নামাযের পর জানাযার নামায পড়া হয়; যদি মৃতের ওলী জানাযার নামায না পড়ে থাকে; অন্যান্য লোক পড়ে নেয়। এমতাবস্থায় পুনরায় জানাযার নামায পড়া যেতে পারে। হুযূর সাইয়্যেদে আলম সাল্লাল্লাহু তা‘আলা আলায়হি ওয়াসাল্লাম-এর ভেসাল (ওফাত) শরীফ হয়েছে সোমবার। আর দাফন শরীফ হয়েছে বুধবার। [সূত্র. ফাতাওয়া-ই শামী: কিতাবুস্ সালাত, বাবুল ইমামত]\n\nএ দু’ দিনে লোকেরা দলে দলে আসতে থাকেন, আর জানাযার নামায আদায় করতে থাকেন; কেননা, ততক্ষণ পর্যন্ত হযরত আবূ বকর সিদ্দীক্ব-ই আকবার, যিনি ওলী ছিলেন, নামায পড়েননি; অতঃপর যখন সর্বশেষ দিনে হযরত সিদ্দীক্ব নামায পড়ে নিলেন, তখন থেকে ক্বিয়ামত পর্যন্ত কারো জন্য, হুযূর আলায়হিস্ সালাতু ওয়াস্ সালাম-এর জানাযার নামায পড়া জায়েয থাকেনি। [সূত্র. ফাতাওয়া-ই শামী: বাবু সালাতিল জানাযা: বাহাস ওয়া মান আহাক্বক্বু বিল ইমামত]\n\nহে বিরুদ্ধবাদীরা! এখন বলো, এ নামায তো দো‘আ ছিলো। তা তো পুনঃপুনঃ সম্পন্ন করা হয়েছে। এ নামায পুনরায় পড়া কিভাবে জায়েয হলো? তাদের এমন আপত্তি তো তেমনি হলো, কেউ বললো, আহারের পর পানি পান করোনা; কেননা, খাবারগুলোর মধ্যে পানি ছিলো, তাতো পানি মিশিয়ে রান্না করা হয়েছে।\n\nতিন. তারা বলে- যেহেতু দো‘আ করতে কিছুক্ষণ সময় লেগে যায়। এ কারণে দাফনকার্যও বিলম্বিত হয়ে যায়; এটাতো হারাম। সুতরাং দো‘আ করাও হারাম।\n\nএর জবাবে আমরা বলবো- এ আপত্তি বেকার। কারণ- প্রথমত এ জন্য যে, তোমরা তো দো‘আ করতে যেকোন অবস্থায়ই নিষেধ করো। তোমাদের কথামতো একথাও বুঝা যায় যে, যদি দাফন-কার্য বিলম্বিত হয়, তবে নিষিদ্ধ; অন্যথায় নয়। বলোতো, যদি এমন হয় যে, এদিকে কবর তৈরী হতে দেরী হচ্ছে; ওদিকে জানাযার নামায হয়ে গেছে। এমতাবস্থায় দো‘আ-প্রার্থনা ইত্যাদি করতে পারবে কিনা? কেননা, এখানে তো দাফন দো‘আর কারণে বিলম্বিত হচ্ছে না; বরং কবর তৈরী করতে দেরী হচ্ছে।\n\nদ্বিতীয়ত এজন্য যে, দো‘আ করতে বেশী দেরী হয় না; বড়জোড় শুধু দু’/তিন মিনিট দেরী হয়। এ পরিমাণ বিলম্ব তো অনুভবও হয় না এমন দেরীতো দেরী হিসেবে গণ্য করা হয় না। এতটুকু দেরীতো রাস্তায় আস্তে আস্তে চললে, মৃতকে গোসল আস্তে আস্তে করানো হলে এবং কবরকে অতি যতœ সহকারে খনন করলেও হয়ে যায়। যদি এ পরিমাণ দেরী করাও হারাম হয়, তবে তো একথা অপরিহার্য হয়ে যাবে যে, গোসল ও কাফন পরানোর কাজ যারা সম্পন্ন করে তা যেন অতি তীব্র গতিতে এ কাজ সম্পন্ন করে নেয়, কবর খননকারীরা যেন মেশিনের মতো ঝটপট কবর খুঁড়ে নেয় আর মৃতকে যারা নিয়ে যায়, তারা যেন ইঞ্জিনচালিত গাড়ির গতিতে দৌঁড়াতে দৌঁড়াতে কফীন নিয়ে যায়, আর তাৎক্ষণিকভাবে যেন শবদেহটা কবরে নিক্ষেপ করে ফিরে এসে যায়।\n\nতৃতীয়ত, এজন্য যে, আমি ইতোপূর্বে উল্লেখ করেছি যে, দাফনের পূর্বে মৃতের পরিবারবর্গকে সমবেদনা জানানো, তাদেরকে শান্ত¦না দেওয়া জায়েয; বরং সুন্নাত, নামাযের পরে করুক, কিংবা নামাযের পূর্বে করুক। এ সমবেদনা জানাতে ও শান্ত¦না দিতেও কিছুক্ষণ তো লেগেই যায়। কিন্তু যেহেতু এটা একটা দ্বীনী কাজের জন্য করা হয়; সেহেতু তা জায়েয।\n\nচতুর্থত, এজন্য যে, আমি এখনই আরয করেছি যে, হুযূর আলায়হিস্ সালাতু ওয়াস্ সালাম-এর ওফাত শরীফ সোমবারে এবং দাফন শরীফ বুধবারে হয়েছে। আল্লামা শামী এ-ই কিতাবুস্ সালাত: বাবুল ইমামত’-এ এ ঘটনা বর্ণনা করে লিখেছেন-\n\nوَهذِه السُّنَّةُ بَاقِيَةٌ اِلى الان لم يُدْفَنْ خَلِيْفَةٌ حَتّى يُوَلّى غَيْرُه\n\nঅর্থ: এ সুন্নাত এখনো পর্যন্ত স্থায়ী রয়েছে। খলীফাকে তখন পর্যন্ত দাফন করা হয় না, যতক্ষণ না অন্য খলীফা নিযুক্ত হন।\n\nএ থেকে বুঝা যায় যে, দাফনে ওই বিলম্বই মাকরূহ, যা পার্থিব কারণে করা হয়; দ্বীনী কারণে কিছুটা বিলম্ব করা জায়েয। খলীফা বানানো দ্বীনী কাজ। এর কারণে দাফনে বিলম্ব করা হয়েছে। দো‘আ করাও দ্বীনী কাজ। যদি কোন নামাযী শেষভাগে এসে মিলিত হয়; তবে সে দো‘আ পড়ে সালাম ফেরাতে পারে। কিন্তু যদি নামাযের পরে তাৎক্ষণিকভাবে কফীন তুলে নেওয়া হয়, তাহলে তো এ ব্যক্তি দো‘আ পূর্ণ করতে পারবে না। কারণ, তুলে নেওয়া কফীনের জন্য জানাযার নামায নেই। সুতরাং জানাযার পর দো‘আর মধ্যে ‘মাসবূক্ব’ নামাযীদের (যারা নামাযের প্রথমাংশ পায়নি) কথাও বিবেচনা করা চাই। যদি এজন্য কিছুটা (অতিসামান্য) বিলম্ব করা হয়, তবে জায়েয হবে।\n\nপঞ্চমত, এ জন্য যে, ‘দাফনে যেকোন বিলম্ব হারাম’ কথাটা কোথায় লিখা আছে? ফক্বীহগণ বলেন, জুমার দিনে কারো মৃত্যু হলে জুমার জন্য অপেক্ষা করো না; বরং যদি সম্ভব হয় জুমার পূর্বেই দাফন করে নেবে। তাঁরা এটা বলেন নি যে, অপেক্ষা করা হারাম; শির্ক ও কুফর। (না‘ঊযুবিল্লাহ্)\n\nচার. বিরুদ্ধবাদীরা আরো বলে বেড়ায় যে, জানাযার নামাযের পর দো‘আ করতে ফক্বীহ্গণ নিষেধ করেছেন। যেমন- ‘জামে‘উর রুমুয’-এ আছে- لاَ تَقُوْمُ دَاعِيًا لَّه (নামাযের পর দো‘আর জন্য দন্ডায়মান থাকবে না), ‘যাখীরাহ্-ই কুবরা’ ও ‘মুহীত্ব’-এ আছে-\n\n لاَ يَقُوْمُ بِالدُّعَاءِ بَعْدَ صَلواةِ الْجَنَازَةِ \n\n(জানাযার নামাযের পর দো‘আর জন্য দাঁড়িয়ে থাকবে না),\n\nফাতাওয়া-ই আলমগীরীতে আছে- \nلاَ يَدْعُوْ بَعْدَه فِى ظَاهِرِ الْمَذْهَبِ\n(এরপর দো‘আ করবে না- যাহেরী মাযহাবে), ‘মিরক্বাত শরহে মিশকাত’-এ আছে-وَلاَ يَدْعُوْ لِلْمَيِّتِ بَعْدَ صَلواةِ الْجَنَازَةِ لِاَنَّه يَشْبَهُ الزِّيَادَةَ فِى صَلواةِ الْجَنَازَةِঅর্থ: জানাযার নামাযের পর মৃতের জন্য দো‘আ করবে না। কেননা এটা জানাযার নামাযে পরিবর্দ্ধনের সাথে সামঞ্জস্যপূর্ণ কাজ। কাশফুল গিত্বা’য় আছে-قَائم نه شود بعد از نماز براۓ دعاঅর্থ: নামাযের পর দো‘আর জন্য দাঁড়িয়ে থাকবে না।জামে‘উর রুমূয’-এ আরো আছে-وَلاَ يَقُوْمُ بِالدُّعَاءِ بَعْدَ صَلواةِ الْجَنَازَةِ لِاَنَّه يَشْبَهُ الزِّيَادَةَঅর্থ: জানাযার নামাযের পর দো‘আর জন্য দাঁড়িয়ে থাকবে না। কারণ, এটা পরিবর্দ্ধনের মতোই।আবূ বকর ইবনে হামিদ থেকে বর্ণিত-اِنَّ الدُّعَاءَ بَعْدَ صَلواةِ الْجَنَازَةِ مَكْرُوْةٌঅর্থ: জানাযার নামাযের পর দো‘আ করা মাকরূহ।এসব ফিক্বহী ইবারত দ্বারা বুঝা গেলো যে, জানাযার নামাযের পর দো‘আ ইত্যাদি করা জায়েয নয়।আমরা এর দু’টি জবাব দেবো- একটি ইজমালী (সংক্ষিপ্ত) এবং দ্বিতীয়টি তাফসীলী (বিস্তারিত)।ইজমালী জবাব হচ্ছে- এ দো‘আ করতে নিষেধ করার তিনটি কারণ থাকতে পারে-১. যদি চতুর্থ তাকবীরের পর সালাম ফেরানোর পূর্বে হয়, ২. দো‘আ যদি এতো বেশী দীর্ঘ হয় যে, দাফনে বেশী বিলম্ব হয়ে যায়। এ কারণে জুমার জন্য অপেক্ষা করতে গিয়ে দাফনে বিলম্ব করা নিষিদ্ধ এবং ৩. এভাবে কাতারবন্ধি হয়ে নামাযের আকারে দাঁড়িয়ে দো‘আ করলে, তা নিষিদ্ধ হতে পারে। কারণ, তখন যারা তাদেরকে এভাবে দেখবে তারা মনে করবে যেন নামায হচ্ছে। এটা অবশ্য পরিবর্দ্ধনের সদৃশ হয়ে যায়।সুতরাং যদি সালাম ফেরানোর পর বসে কিংবা কাতার ভেঙ্গে ফেলে কিছুক্ষণ দো‘আ করা হয়, তবে তা জায়েয, মাকরূহও হবে না। এসব পদ্ধতি এজন্য বের করা হয়েছে যাতে ফক্বীহ্গণের ইবারতগুলো পরস্পরবিরোধী না হয়। আর এ অভিমতগুলোও যেন উপরোক্ত হাদীসগুলো এবং সাহাবা-ই কেরামের বাণী ও কর্মের বিপরীত না হয়।আর তাফসীলী জবাব এ’যে, ইবারতগুলো থেকে ‘জামে‘উর রমূয’, মুহীত্ব, যাখীরাহ্ ও কাশফুল গেত্বার ইবারতগুলোর মধ্যে তো দো‘আ করা নিষিদ্ধ নয়; বরং দাঁড়িয়ে থেকে দো‘আ করতে নিষেধ করা হয়েছে। তা করতে আমরাও তো নিষেধ করি। (আমরা তো বসে কিংবা কাতার ভেঙ্গে দো‘আ করতে বলে থাকি।) ‘মিরক্বাত’ ও ‘জামেউর রুমূয’-এ একথাও বলা হয়েছে لِاَنَّه يَشْبَهُ الزِّيَادَةَ (এটা পরিবর্দ্ধনের সাথে সাজুয্যপূর্ণ)। অর্থাৎ এমন দো‘আর ফলে ধোঁকা হয়ে যায় যে, জানাযার নামাযে কিছু পরিবর্দ্ধন করা হলো কিনা। এ থেকে বুঝা গেলো যে, তেমনিভাবে দো‘আ করতে নিষেধ রয়েছে, যাতে পরিবর্দ্ধনের আশঙ্কা ও ধোঁকা হয়। তা এমতাবস্থায় হয়, যদি জানাযার নামাযের কাতারে দাঁড়িয়ে দো‘আ করা হয়। যদি কাতার ভেঙ্গে কিংবা বসে দো‘আ করা হয়, তবে ক্ষতি নেই। যেমন- ফরয নামাযের জামা‘আতের বিধান হচ্ছে- এ জামা‘আতের পর লোকেরা কাতার ভেঙ্গে সুন্নাত পড়বে; যাতে কেউ এ ধোঁকা না খায় যে, জামা‘আত হচ্ছে। [সূত্র. ফাতাওয়া-ই শামী, মিশকাত শরীফ: বাবুস্ সুনাম] সুতরাং এ’তে একথা অপরিহার্য হয় না যে, ফরযের পর সুন্নাত পড়া নিষিদ্ধ; বরং ফরযের সাথে মিলিত হয়ে পড়া নিষিদ্ধ। এটাও তেমনি। আলমগীরীর ইবারত ভুলভাবে উদ্ধৃত হয়েছে। সেটার মূল ইবারত নিম্নরূপ-وَلَيْسَ بَعْدَ التَّكْبِيْرِ الرَّابِعَةِ قَبْلَ السَّلاَمِ دُعَاءٌঅর্থ: চতুর্থ তাকবীরের পর সালামের পূর্বে কোন দো‘আ নেই। অর্থাৎ জানাযার নামাযে প্রথম তিন তাকবীরের পর কিছু না কিছু পড়া হয়; কিন্তু এ চতুর্থ তাকবীরের পর কিছুই পড়া যাবে না, যেমন আমি ইতোপূর্বে আলোচনা করেছি। সুতরাং বাদা-ই, কিফায়াহ্ ও ইনায়াহ্’য় আছে- وَلَيْسَ بَعْدَ التَّكْبِيْرِ الرَّابِعَةِ قَبْلَ السَّلاَمِ دُعَاءٌঅর্থ: চতুর্থ তাকবীরের পর সালামের পূর্বে দো‘আ নেই।আবূ বকর ইবনে হামেদের যে ইবারত পেশ করা হয়েছে। বস্তুত: এটা ক্বুনিয়ার ইবারত। কিন্তু ক্বুনিয়া কোন নির্ভরযোগ্য কিতাব নয়। সেটার উপর ফাত্ওয়া দেওয়া যায় না। ফাতাওয়া-ই শামীর মুক্বাদ্দামায়: রস্মুল মুফতীতে আছে- ‘‘ক্বুনিয়া প্রণেতা দুর্বল অভিমতও গ্রহণ করেন। সেটার উপর ভিত্তি করে ফাত্ওয়া দেওয়া জায়েয নয়। সুতরাং তিনি বলেন-اَوْ لِنَقْلِ الْاَقْوَالِ الضَّعِيْفَةِ فِيْهَا كَالْقُنْيَةِ لِلزَّاهِدِىِّ فَلاَ يَجُوْزُ الْاِفْتَاءُ مِنْ هذِهঅর্থ: অথবা এজন্য যে, সেগুলোতে দুর্বল অভিমতগুলো উদ্ধৃত হয়েছে, যেমন- যাহেদীর ‘ক্বুনিয়াহ্’। সুতরাং এগুলো থেকে (দলীল গ্রহণ করে) ফাত্ওয়া দেওয়া জায়েয হবে না।আ’লা হযরত ক্বুদ্দিসা র্সিরুহ্ ‘বযলুল জাওয়া-ইয’-এ লিখেছেন- قنيه والا معتزلى بدمذهب ھے (অর্থাৎ ক্বুনিয়া প্রণেতা হচ্ছে মু’তাযেলী। তার আক্বীদা সঠিক নয়)। আর যদি ক্বুনিয়ার এ ইবারত বিশুদ্ধ বলে মেনেও নেওয়া হয়, তা হলে তা বিরুদ্ধবাদীদেরও বিপক্ষে চলে যায়। কেননা, তারা বলে, জানাযার নামাযের পর দো‘আ করা নিষিদ্ধ। সুতরাং দাফনের পরও দো‘আ করা না-জায়েয হওয়া চাই। কেননা, এটাও তো নামাযের পরবর্তী। মোটকথা, কোন ইবারতই বিরুদ্ধবাদীদের পক্ষে নেই। সুতরাং একথা নির্দ্ধিধায় বলতে হয় যে। জানাযার নামাযের পর দো‘আ করা জায়েয বরং সুন্নাত।"
  },
  {
    "1": "জানাযা পড়ার জন্য লাশ নেয়ার সময় যে দরূদ শরীফ পাঠ করি তা কেউ সম্পূর্ণ পাঠ করি না। এ পদ্ধতি ঠিক আছে কি না",
    "2": "জানাযা পড়ার জন্য লাশ নেয়ার সময় যে দরূদ শরীফ পাঠ করি তা কেউ সম্পূর্ণ পাঠ করি না। এ পদ্ধতি ঠিক আছে কি না?\n\nমুহাম্মদ আবদুল্লাহ্ –চট্টগ্রাম।\n\nপ্রশ্ন: বর্তমানে আমরা জানাযা পড়ার জন্য লাশ নেয়ার সময় যে দরূদ শরীফ পাঠ করি তা কেউ সম্পূর্ণ পাঠ করি না। এ পদ্ধতি ঠিক আছে কি না? না থাকলে সঠিক নিয়ম জানিয়ে ধন্য করবেন।\n\nউত্তর: জানাযার নামাযের জন্য লাশ নিয়ে যাওয়ার সময় দরূদ শরীফ, কলমায়ে তৈয়্যবা শরীফ ইত্যাদি পাঠ করা সাওয়াব ও মৃতের জন্য উপকারী। তাই যে কোন দরূদ শরীফ পাঠ করা যাবে এবং পরিপূর্ণ পাঠ করা উচিত। অনেক জায়গায় লাশ বহনের সময় ‘‘আল্লাহু রাব্বী- মুহাম্মদ নবী’’ উচ্চারণ বা পাঠ করা হয় এক্ষেত্রে মুহাম্মদ নবী কয়েক বার বলার পর মুহাম্মদ নবী সাল্লাল্লাহু তা’আলা আলায়হি ওয়াসাল্লাম বলা উচিত। কলমার ক্ষেত্রে ‘‘লা-ইলাহা ইল্লাল্লাহু মুহাম্মদুর রাসূলুল্লাহ্ সাল্লাল্লাহু তা’আলা আলায়হি ওয়াসাল্লাম সম্পূর্ণ পাঠ করা উচিত। দাফনের জন্য বা নামাযে জানাযা আদায়ের জন্য মৃত ব্যক্তির লাশ নিয়ে যাওয়ার সময় মুসল্লি ও আত্মীয়-স্বজনরা লাশের পেছনে পেছনে যাবে এবং দুনিয়াবী বাজে ও বেহুদা কথা-বার্তা না বলে জিকির-আজকার ও দো’আ-দরূদ পড়বে, কলমায়ে তৈয়্যবা ও কলমায়ে শাহাদাতও পড়তে পারবে। আল্লাহু রাব্বী মুহাম্মদুন্ নবীয়্যী অর্থাৎ আল্লাহ্ আমার প্রভু, হযরত মুহাম্মদ সাল্লাল্লাহু তা’আলা আলায়হি ওয়াসাল্লাম আমার নবী পড়ার প্রচলন যেখানে আছে তা পড়বে এটা মুস্তাহাব ও ফজিলতময় সাথে সাথে দাফনের পর কবরের প্রশ্নের জওয়াবও হয়ে যায়।\n\n\n \n\nমৃত ব্যক্তির কবরে কলেমা বা দো’আ যা বরকতের আহাদনামা দেয়া যাবে কিনা?\n\nমুহাম্মদ রাশেদুল ইসলাম-জোয়ারা, চন্দনাইশ, চট্টগ্রাম।\n\nপ্রশ্ন: আমাদের এলাকায় বহুকাল হতে মৃত ব্যক্তির কবরে কলেমা বা দো’আ যা বরকতের জন্য দেয়া হয় সেটাকে আহাদ নামা বলে আমরা জানি। কিছু দিন আগে একজন মাওলানা বলল এটা বিদআত, তার কোন ভিত্তি নেই। প্রকৃত অর্থে আহাদ নামার কোন ফজিলত আছে কিনা? মৃত ব্যক্তির ‘কপালে বা কাফনে বিস্মিল্লাহ্ অথবা দো’আ-দরূদ লেখার ফজিলতসহ বিস্তারিত জানালে ধন্য হব।\n\nউত্তর: মৃত ব্যক্তির কাফনে কিংবা পৃথক কাপড়ে কলমায়ে তৈয়্যবা অথবা পৃথক একটি কাপড়ে লিখে আহাদনামা (দো’আটি) কবরের ভিতর দেয়া হয়। যাতে তার বরকতে কবরবাসী আজাব হতে রক্ষা পায়। এবং মুনকার নাকিরের সাওয়ালের জবাব তার জন্য সহজ হয় এটা বৈধ ও বরকতমন্ডিত। এটাকে বিদআত বা ভিত্তিহীন বলা গোমরাহী ও অজ্ঞতা বরং এটি আহলে সুন্নাত ওয়াল জামাতের আক্বিদা এবং নির্ভরযোগ্য দলিল সমর্থিত। যেমন ইমাম তিরমিযী রাহমাতুল্লাহি আলায়হি ‘নাওয়াদেরুল উসূলে’ বর্ণনা করেন-\n\nمَنْ كَتَبَ هَذِهِ الدُّعَاءِ وَجَعَلَهُ بَيْنَ صَدْرِ المَيْت وكَفْنِهِ فى رُقْعةٍ لم يَنَلَهُ عَذابُ القبر ولايرى منكرا ونكيرا وهو هذا-\n\nঅর্থাৎ- যে ব্যক্তি এ দো’আটি কোন কাগজের টুকরায় লিখে কবরে মৃতের বক্ষের উপর কাফনের নিচে রাখবে তাকে কবরের আযাব পাবে না এবং সে মুনকার-নাকিরকে দেখবে না। দো’আটি নি¤œরূপ-\n\nلَا اِلَهَ الَّا الله أكبر لااله الّا الله وحدهُ لا شريك لَهُ لاالَهَ اِلَّا الله لهُ الملك ولَهُ الحمد لااله اِلَّا الله ولاحولَ ولَا قوَّةَ اِلَّا بِاللهِ العَلِىّ العظيم-\n\nইমাম তিরমিজি সৈয়্যদুনা হযরত আবু বকর সিদ্দিক রাদ্বিয়াল্লাহু তা‘আলা আনহু-এর সূত্রে বর্ণনা করেন- হুযূর পুরনূর সাল্লাল্লাহু তা’আলা আলায়হি ওয়াসাল্লাম ইরশাদ করেন, ‘‘যে ব্যক্তি নামাযের পর এ দো’আটি পাঠ করে তখন ফেরেশতারা উহা লিখে মহর অংকিত করে কিয়ামতের জন্য সংরক্ষণ করে রাখেন। আল্লাহ্ তা‘আলা যখন উক্ত বান্দাকে কবর থেকে তুলবেন ফেরেশতা উক্ত লিপি সঙ্গে আনবেন। ঘোষণা হবে লোকটি কোথায়? তাকে এ আহাদ নামা দেয়া হবে। আহাদনামাটি এরূপ-\n\nاللهمَّ فاطر السموات والارض عالم الغيب والشهادة هو الرحمن الرحيم أنَّى عَهدْتُ اليك فى هذِه الحياة الدنيا بانك اَنت وَحْدُك لاشريك لك وأنَّ محمَّدًا عبدك ورسولك فلاتَكِلْنِىْ نَفْسى فَانّك أن تكلنى الى نفسى تُقَرَّبُنى مِن السّوء وتُبَاعِدُنِى مِن الخير وانّى لاأثِقُ اِلّا برحمتك فاجعل رحتك لى عهدًا عندك تُوَدِّيه الى يوم القيامة انك لاتخلف الميعاد-\n\nহযরত ইমাম নকীহ বিন আজীল উপরোক্ত দো’আ/আহাদনামা সম্পর্কে বলেন-\n\nاذا كَتَبَ هذهِ الدّعاء وجعل مع الميت فِى قبره وقَّاهُ الله فِتْنَةَ القبر وعذابه-\n\nঅর্থাৎ- এ দো’আটি লিখে মৃতের সাথে কবরে রাখলে আল্লাহ্ তা’আলা তাকে কবরের ফিতনা ও আযাব থেকে রক্ষা করবেন। ফিকহের বিখ্যাত কিতাব ‘দুররে মুখতারে’ উল্লেখ রয়েছে-\n\n \n\nكُتب على جبههُ الميت أو عمامتهِ أو كفنه عهد نامة يرجى ان يغفر الله للميت أَوصَى بَعضُهُمْ ففُعِلَ أنْ يكتب فِى جبهته وصدره- بسم الله الرحمن الرحيم- ففُعِلَ ثُمَّ رُيِىَ فِى المنام فسئِلَ فقال : لما وُضعت فى القبر جاءتنى ملائكة العذاب فلما رأوا مكتوبًا على جبهتى بسم الله الرحمن الرحيم قالوا اَمَنْتَ من عذاب الله-\n\nঅর্থাৎ- মৃতের কপালে বা পাগড়িতে বা কাফনের উপর আহাদনামা লিখলে আশা করা যায় যে, আল্লাহ্ মৃতকে ক্ষমা করবেন। কেউ অছিয়ত করলে তার কপালে এবং বক্ষের উপর যেন ‘বিসমিল্লাহির রাহমানির রাহীম’ লিখে দেয়া হয়। অছিয়ত অনুযায়ী করা হলো। স্বপ্নে তাকে দেখা হলে তার অবস্থা জিজ্ঞাসা করা হলো। সে বলল, আমাকে যখন কবরে রাখা হলো তখন আমার কাছে আজাবের ফেরেশতারা আসল। তারা যখন আমার কপালে ‘বিসমিল্লাহির রাহমানির রাহীম’ লেখা দেখল তারা বলল তুমি আল্লাহর আজাব থেকে নিরাপদ হয়েছ।\n\n[আদ-দুররুল মুখতার, ৬ষ্ঠ খন্ড, পৃষ্ঠা ৪১৫, কৃত: ইমাম আল্লামা আলাউদ্দীন খাসকপি হানাফী রাহ., ও মা’মুলাতে আহলে সুন্নাত কৃত: আল্লামা মুহাম্মদ আবদুল হামিদ কাদেরী বদায়ুনী রাহ.]"
  },
  {
    "1": "কবরবাসীরা কি সাধারণ মানুষের সালামের জবাব দিতে পারেন",
    "2": "কবরবাসীরা কি সাধারণ মানুষের সালামের জবাব দিতে পারেন?\n\nমুহাম্মদ আলী নেওয়াজ- কাটিরহাট, হাটহাজারী, চট্টগ্রাম।\n\nপ্রশ্ন: আমরা সাধারণত কবরবাসীকে সালাম প্রদান করি। কিন্তু তাদের ব্যাপারে আমাদের ধারণা হলো তারা মৃত ও নিঃশেষ হয়ে গেছে তাদের কোন অস্তিত্ব নেই। তাহলে সালাম দিই কেন? তারা কি শুনতে বা সালামের জবাব দিতে পারেন? ক্বোরআন-হাদীসের আলোকে জানালে ধন্য হবো।\n\nউত্তর: কবর জিয়ারত করা ও কবরবাসীদের সালাম প্রদান সুন্নাত এবং প্রিয়নবী সাল্লাল্লাহু তা’আলা আলায়হি ওয়াসাল্লাম-এর হাদীস দ্বারা প্রমাণিত। আমরা সাধারণত কবরের পার্শ্ব দিয়ে যাওয়ার সময় অথবা জিয়ারত করার সময় কবরবাসীকে সালাম প্রদান করি। হাদীসে পাকে উল্লেখ রয়েছে কবরস্থান অতিক্রমকারীর সালাম কবরে শায়িত মৃত ব্যক্তি শোনেন এবং সালামের উত্তর প্রদান করেন। যেমন হাদীস শরীফে বর্ণিত আছে-\n\nعن ابن عباس رضى الله عنه قال قال رسول الله صلى الله عليه وسلم مامِنْ احدٍ يَمُرُّ بقبرِ أخيه المؤمنِ كان يعرفَة فَسَلَّمَ عَلَيْهِ الَّا عَرَّفهُ وردَّ عَلَيْهِ السلام-\n\nঅর্থাৎ- প্রখ্যাত সাহাবী হযরত আবদুল্লাহ্ ইবনে আব্বাস রাদ্বিয়াল্লাহু তা‘আলা আনহুমা থেকে বর্ণিত, তিনি বলেন, আল্লাহর রাসূল হুযূর পুরনূর সাল্লাল্লাহু তা’আলা আলায়হি ওয়াসাল্লাম ইরশাদ করেন, যে কেউ তার মুসলিম ভাইয়ের কবরের পার্শ্ব দিয়ে অতিক্রম করে না কেন কিন্তু সে তাকে চেনে। সে সালাম করলে তাকে সে চেনে এবং সালামের উত্তর দেয়।\n\n[সুনানে নাসায়ী কৃত: ইমাম নাসায়ী রাহ., ও মা’মুলাতে আহলে সুন্নাত কৃত: আল্লামা আবদুল হামিদ কাদেরী বদায়ূনী রাহ., পৃষ্ঠা ৯৮] عن عائشة رضى الله عنها قال قال رسول الله صلى الله عليه وسلم ما مِنْ رجُلٍ يزُورُ قَبْرَ أَخِيْهِ وَيَجْلس عنده اِلَّا اِستانَسَ به حتّى يقُوم- (بيهقى)\n\nঅর্থাৎ- উম্মুল মুমেনীন হযরত আয়িশা রাদ্বিয়াল্লাহু তা’আলা আনহা থেকে বর্ণিত, তিনি বলেন, আল্লাহর রাসূল সাল্লাল্লাহু তা’আলা আলায়হি ওয়াসাল্লাম ইরশাদ করেন, ‘‘যে কোন মানুষ তার ভাইয়ের কবর যিয়ারত করে, তার পাশে বসে, সে কবরস্থান ত্যাগ করা পর্যন্ত মৃত ব্যক্তি এতে শান্তি পায়।\n\n[হায়হাকী: শুয়াবুল ঈমান] ইমাম বায়হাকী তাঁর ‘শুয়াবুল ঈমান’ হাদীস গ্রন্থে আরো বর্ণনা করেন-\n\nعن أبى هريرة رضى الله عنه قال اذا مرّ الرَّجُلُ بقَبْرِ يَعْرِفُهُ فَسَلَّمَ عليه رَدَّ عليه السلام وعَرَفهُ واذا مرَّ بقير لايَعْرِفُهُ فَسَلَّمَ عليهِ رَدَّ عليه السلام- (رواه البيهقى فى شعب الايمان ৮৮৫৭)\n\nঅর্থাৎ- সর্বাধিক হাদীস বর্ণনাকারী সাহাবী হযরত আবূ হুরায়রা রাদ্বিয়াল্লাহু তা‘আলা আনহু হতে বর্ণিত তিনি বলেন, কোন মানুষ কোন (পরিচিত মুসলিম) কবরের পার্শ্ব দিয়ে অতিক্রম করলে এবং তাঁকে সালাম প্রদান করলে কবরের মৃত ব্যক্তি তাকে চেনে, এবং মৃত ব্যক্তি তার সালামের জবাবও দেয়। আর যদি অপরিচিত কোন কবরের পার্শ্বে দিয়ে যাওয়ার সময় সালাম দিলে তার সালামের জবাবও দেয়।\n\n[বায়হাকী: শুয়াবুল ঈমান, পৃষ্ঠা ১১/৪৭৩, হাদীস নং ৮৮৫৭] সহীহ মুসলিম শরীফে উল্লেখ রয়েছে প্রিয়নবী সাল্লাল্লাহু তা’আলা আলায়হি ওয়াসাল্লাম ইরশাদ করেছেন-\n\nاِنَّ المَيْتَ أذا وضعَ فى قَبْرهِ اِنَّهُ لِيسمع خَفْقَ نعَالهم اذا انصرفوا- (رواه مسلم)\n\nঅর্থাৎ- মানুষ যখন দাফন করে চলে যায়- মৃত ব্যক্তি তাদের জুতোর আওয়াজও শুনতে পায়।\n\n[মুসলিম শরীফ: হাদীস নং ৫১১৬] উপরোক্ত হাদীসে পাক সমূহ হতে প্রতীয়মান হয় যে, সাধারণ মৃত কবরবাসী মুসলমানগণ আল্লাহ্ প্রদত্ত ক্ষমতা বলে কবর হতে সব কিছু দেখতে পান এবং শুনেন শুধু তাই নয় জিয়ারতকারীর সালামের উত্তরও প্রদান করেন। আর আল্লাহর সম্মানিত নবী-রাসূল, সাহাবায়ে কেরাম, তাবেয়ীন, তাবে-তাবেয়ীন, শুহাদায়ে এজাম, আউলিয়ায়ে কেরাম এবং প্রকৃত নেক্কার মুমিনদের শান মান ও মর্যাদা অনেক অনেক বেশী। ইনতিকালের পর এবং কবরে দাফনের পর ঈমানদারের মর্যাদা অনেকগুণ বেড়ে যায়। তাই ঈমানদার, অলি, গাউস, কুতুব, শহীদ, আবদাল ও নবী-রাসূলগণের শানে মরে গেছেন, মাটির সাথে মিশে গেছে, লাভ-ক্ষতির ক্ষমতা রাখে না ইত্যাদি বলা বা লেখা জগন্যতম বেয়াদবী ও কটূক্তি। এ ধরনের কটূক্তিকারী সহী নিয়তে তওবা না করলে ঈমান হারা হয়ে যাওয়ার অশঙ্কা বেশী। কবরবাসীদের অবস্থা আমরা না জানলেও আল্লাহর প্রিয় রাসূল সাল্লাল্লাহু তা’আলা আলায়হি ওয়াসাল্লাম হাদীস শরীফে যা বলেছেন তা বিশ্বাস ও মান্য করাটাই প্রকৃত ঈমান আর তার বিরুদ্ধে অবস্থান গ্রহণ করা বেঈমানী ও নাফরমানীর নামান্তর।\n\n[সহীহ মুসলিম শরীফ, সুনানে নাসায়ী, শুয়াবুল ঈমান কৃত: বায়হাকী ও আল বাছায়ের কৃত: হামদুল্লাহ্ দাজরী ইত্যাদি]"
  },
  {
    "1": "একই ব্যক্তির একাধিকবার জানাযার নামায পড়া",
    "2": "একই ব্যক্তির একাধিকবার জানাযার নামায পড়া\n\nকাজী মুহাম্মদ মঈনুল হক –উত্তরা, ঢাকা।\n\nপ্রশ্ন: কিছু দিন আগে আমার এক ফুফাত ভাই মারা যায়। ঢাকায় যেহেতু আমাদের অনেক আত্মীয়-স্বজন ও শহরের অনেক বন্ধু ও সহকর্মী আছে তাই এখানে তার নামাযে জানাযা হয়। অবশ্য তার একমাত্র ছেলে নামাযে জানাযা অংশ নেয় নাই। তাকে ব্রাহ্মণবাড়ীয়ায় গ্রামে দাফন করার জন্য নিয়ে যাওয়া হয় এবং সেখানে নামাযে জানাযা অনুষ্ঠিত হয়। যাতে ছেলে অংশগ্রহণ করে। গ্রামে ২/১জন মৌলানা নামাযে জানাযায় আপত্তি তোলে- যে নামাযে জানাযা পড়ার নিয়ম শরীয়তে নেই। অথচ আমরা দেখি একই ব্যক্তির একাধিকবার জানাযার নামায পড়া হয়। সঠিক মাসয়ালা জানালে অনেকেই উপকৃত হবে।\n\nউত্তর: নামাযে জানাযা মুমিন মৃত ব্যক্তির হক্ব ও অধিকার। এটা আদায় করা ফরযে কেফায়া অর্থাৎ- যে কেউ আদায় করলে সবাই দায়মুক্ত হয়ে যায়। নতুবা যারা মৃত্যুর সংবাদ শুনেছে কিন্তু কেউ জানাযার নামাযে উপস্থিত হয়নি তখন সবাই গুনাহগার হবে। মৃত ব্যক্তির অলি বা অভিভাবক এক বা একাধিক হলে একজনের উপস্থিতি বা তার অনুমতি সাপেক্ষে মহল্লার ইমাম বা অন্য কেউ নামাযে জানাযা পরিচালনা করলে জানাযার ফরযিয়্যাত আদায় হয়ে যায়। অন্য কারো জন্য ২য় বার নামাযে জানাযা পড়ার বিধান নেই। যেমন ইলমে ফিক্বহের বিশ্ববিখ্যাত কিতাব হেদায়া গ্রন্থে উল্লেখ আছে-\n\nان صلّى الولى لم يجز لاحد يصلى بعد لان الفرض يتادى بالاول والنفل بهاعير مشروع-\n\nঅর্থাৎ- যদি (মৃত ব্যক্তির) অলি বা নিকটতম অভিভাবক নামাযে জানাযা আদায় করে তবে তার পরে অন্য কারো জন্য ২য় বার নামাযে জানাযা পড়া বৈধ হবে না। কেননা প্রথম জানাযার নামাযের মাধ্যমে ফরয আদায় হয়ে গেছে। তারপর পড়া হলে নফল হবে এবং জানাযার নামাযে নফল শরীয়ত কর্তৃক অনুমোদিত নাই। ফতোয়ায়ে আলমগীরি ও দুররুল মুখতার ফতোয়া গ্রন্থের বরাতে বাহারে শরীয়তে উল্লেখ আছে-\n\nاگر ايك ولى نے نماز پڑهاوى تو دوسرے اولياء اعاده نهيں كرسكتے-\n\nঅর্থাৎ যদি একজন নিকটতম অলি বা অভিভাবক জানাযার নামায পড়িয়ে দেয় তবে অন্য অলি বা অভিভাবকরা উক্ত নামাযে জানাযা পুনরায় পড়তে পারবে না। আর মৃত ব্যক্তির অলি বা অভিভাবক ছাড়া কেউ জানাযার নামায পড়লে এমতাবস্থায় উক্ত ব্যক্তি অভিভাবকের চেয়ে ইমামতির অধিক হক্বদার না হলে যেমন: রাষ্ট্রপতি, বাদশাহ বা তার প্রতিনিধি অথবা রাষ্ট্রীয় কাজী আর অভিভাবক তাকে অনুমতি প্রদান না করলে এবং উক্ত নামাযে জানাযার অভিভাবক শামিল না হলে তবে অভিভাবকের জন্য পুনরায় নামাযে জানাযা পড়া বৈধ। যদি নিকটতম অভিভাবক ইচ্ছা করে। তবে ইদানিং আমাদের দেশে প্রত্যন্ত অঞ্চলে একাধিকবার নামাযে জানাযার (শহরে একবার, ২য় বার গ্রামে) যে প্রচলন শুরু হয়েছে তা লোক দেখানো ও খেয়াল খুশিমত অর্থাৎ শরীয়তের কোন প্রকার তোয়াক্কা না করে- যার যেমন ইচ্ছা তেমন করার নামান্তর। তবে মৃত ব্যক্তির জন্য দো-মুনাজাত, তাসবিহ-তাহলীল, দান-সদকা, ফাতেহাখানি, খতমে ক্বোরআন, খতমে গাউসিয়া ইত্যাদি ইসালে সাওয়াবের আয়োজন যত বেশি করা হবে জিবীত ও মৃত সকলের তত বেশি উপকৃত হবে।\n\nউল্লেখ্য যে, মৃত ব্যক্তির নিকটতম অলি/অভিভাবক হল স্বীয় পিতা ও ছেলে। তারা না থাকলে অলি হবে চাচা ও ভাই। মূলত মাসয়ালা হল মৃত ব্যক্তির প্রকৃত অলি/অভিভাবক নামাযে জানাযা আদায় করলে অথবা নামাযে জানাযা আদায় করার অনুমতি দান করলে ২য় বার নামাযে জানাযা পড়া শরীয়ত সম্মত নয়। [হেদায়া ও ফতোয়ায়ে হিন্দিয়া- নামাযে জানাযা অধ্যায়]"
  }
]