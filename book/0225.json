[{"1":"লাইলাতুল ক্বদর : ফযিলত ও আমল","2":"লাইলাতুল ক্বদর : ফযিলত ও আমল\n\nগ্রন্থনা ও সংকলন:\n\nমুফতি মুহাম্মদ আলমগীর হোসাইন আন-নাজিরী\n\nঅধ্যক্ষ, জামি‘আ-এ-‘ইলমে মদীনা, নেত্রকোণা\n\nপরিচালক, আল-ইখলাস ইসলামিক সেন্টার\n\n\nটেক্সট রেডীঃ মাসুম বিল্লাহ সানি (ব্লগার, সুন্নি বিশ্বকোষ)\n\n\nস্বত্ত্ব:                গ্রন্থকার কর্তৃক্ব সংরক্ষিত\n\n\nপ্রকাশনায়:        আল-ইখলাস ইসলামিক সেন্টার\n\n\nপ্রকাশকাল:        অনলাইন প্রকাশ [মহিমান্বিত ‘লাইলাতুল ক্বদর’ স্মারক]\n\n২৬ রমাদ্বান, ১৪৪১ হিজরি\n\n০৬ জৈষ্ঠ্য, ১৪২৭ বঙ্গাব্দ\n\n২০ মে, ২০২০ খ্রিষ্টাব্দ\n\n\nপ্রচ্ছদ:                শেখ সাঈদা হাবীব শান্তা\n\n\nসহযোগিতা:        মুহাম্মদ খাইরুল বাশার আন-নাজিরী\n\n                মুহাম্মদ আবু ইউসুফ আন-নাজিরী\n\nশেখ ইমরান হাবীব ইমন\n\nশেখ রিফাত হাবীব অন্তর\n\n[হাদিয়া : সাদাকায়ে জারিয়া হিসেবে অনলাইনে প্রকাশিত]\n\n\n\nبِسْمِ اللّٰهِ الرَّحْمٰنِ الرَّحِيْمِ\n\nلَيْلَةُ الْقَدْرِ خَيْرٌ مِنْ أَلْفِ شَهْرٍ\n\n-‘ক্বদরের রাত হাজার মাস অপেক্ষা শ্রেষ্ঠ।’ [সূরাহ্ আল-ক্বদর: ৩]\n\n\n\nউৎসর্গ\n\n\nপ্রাণপ্রতিম আক্বা, ইহ ও পরপারের অভিবাবক, সায়্যিদী, মুরশিদী\n\nআল্লামা মুফতি নাজিরুল আমিন রেজভী হানাফী ক্বাদেরী (মা.জি.আ.)\n\nযাদের ওসিলায় অস্তিত্বের বিকাশ প্রিয় বাবা-মা\n\nজনাব মুহাম্মদ আবুল কাসেম\n\nজনাবা আমেনা বেগম\n\nপ্রিয় শ্বশুর-শ্বাশুড়ী\n\nজনাব শেখ হাবীবুর রহমান\n\nজনাবা বিনা রহমান\n\n-সকলের পবিত্র আমলনামায় আল্লাহ্ কবুল করুন। আমিন।\n\n"},{"1":"কৈফিয়ত","2":"\nنحمده ونصلي علي رسوله الكريم وعلي اله وصحبه اجمعين وبعد\n\n\nاعوذ بالله من الشيطان الرجيم وبسم الله الرحمن الرحيم\n\n\n\nকৈফিয়ত\n\n\n\nমহান আল্লাহ্ তা‘আলা তাঁর হাবিব পাকের সদকায় এ উম্মতকে এমন কিছু স্পেশাল নিয়ামত দিয়ে ধন্য করেছেন, যা পূর্ববর্তী কোন নবীর উম্মতকে দেন নি। এর মধ্যে ‘লাইলাতুল্ ক্বদর’ অন্যতম একটি। যা সহস্র মাস হতে উত্তম এবং যে ব্যক্তি পূর্ণ ঈমানের সাথে ছাওয়াব লাভের জন্য ক্বদরের রাত্রিতে ইবাদত করবে তাঁর অতীত জীবনের সকল গুনাহ্ ক্ষমা করে দেয়া হবে। এ বরকময় রজনীর ফযিলত লাভের প্রত্যাশায় এর কিছু ফযিলত এবং সংক্ষেপে ‘সুরা ক্বদর’র ব্যাখ্যা আলোকপাত করার চেষ্টা করা হয়েছে এ রিসালাতে। মহান দাতা-দয়ালু আল্লাহ্ তাঁর প্রিয়তম মাহবুবের খাতিরে কবুল করে নিন।\n\n\n-মুফতি মুহাম্মদ আলমগীর হোসাইন আন-নাজিরী\n\nতারিখ: ২৬ রমাদ্বান ১৪৪১ হিজরি\n\n\n"},{"1":"লাইলাতুল ক্বদর কী?","2":"লাইলাতুল ক্বদর কী?\n\n\n‘লাইলাতুল ক্বদর’ (لَيْلَةُ الْقَدْرِ) আরবি দু’টি শব্দযোগে গঠিত: ‘লাইলাতুন’ (لَيْلَة) ও ‘আল-ক্বদর’ (الْقَدْر)। ‘লাইলাতুন’ মানে হলো- রাত্র; ফারসি ভাষায় যাকে ‘শব’ বলা হয়। আর ‘আল-ক্বদর’ মানে হলো- মর্যাদাপূর্ণ, মহিমান্বিত, মাহাত্ম্যপূর্ণ, সম্মানিত ইত্যাদি। সুতরাং ‘লাইলাতুল্ ক্বাদর’ শব্দের অর্থ হলো- মহিমান্বিত বা মাহাত্ম্যপূর্ণ রাত্রি।\n\n\nপরিভাষায়, মহিমান্বিত ‘রমাদ্বান’ মাসের শেষ দশকের বেজোড় রাত্রিসমূহের একটি বিশেষ রাত্রকে ‘লাইলাতুল্ ক্বদর’ বলা হয়, যে রাত্রিতে আল্লাহ্ কুরআন নাযিল করেছেন, যে রাত্রি সহস্র মাস হতে উত্তম, যে রাত্রিতে জিবরাঈল আমিন ফেরেশতাগণকে নিয়ে পৃথিবীতে আগমন করে এবং যে রাত্রিতে সন্ধ্যা থেকে ফজর পর্যন্ত শুধু শান্তিই শান্তি বিরাজ করে।\n\n"},{"1":"লাইলাতুল ক্বদর নামকরণের কারণ কী?","2":"লাইলাতুল ক্বদর নামকরণের কারণ কী?\n\n\n‘লাইলাতুল ক্বদর’-এর নামকরণের কারণ সম্পর্কে তাফসির গ্রন্থসমূহ হতে কয়েকটি মতামত জানা যায়। অথবা আমরা এভাবেও বলতে পারি যে, এর নামকরণের অনেকগুলো কারণ রয়েছে। ইমাম কুরতুবি রাহিমাহুল্লাহ তাঁর তাফসির গ্রন্থে এরূপ ৯টি কারণ উল্লেখ করেছেন। নিম্নে তা আলোকপাত করা হলো:\n\n\n* ১নং কারণ: ‘ক্বদর’ শব্দের একটি অর্থ হলো- ‘নির্ধারণ’।\n\n\nسميت بذلك لأن اللّه تعالى يقدر فيها ما يشاء من أمره إلى مثلها من السنة القابلة من أمر الموت والأجل والرزق وغيره\n\n\n-“এর নামকরণের কারণ হলো, আল্লাহ্ তা‘আলা তাঁর ইচ্ছানুযায়ী আগত বছরের সকল বিষয়- জীবন, মৃত্যু, রিযক প্রভৃতি এ রাতে নির্ধারণ করেন।” ১\n\n➥১ - ইমাম কুরতুবী, আল-জামি‘উ লিআহকামিল কুরআন, ২২/৩৯১\n\n\n* ২নং কারণ: ‘ক্বদর’ শব্দের আরো একটি অর্থ হলো- সম্মান ও মর্যাদা। কেউ বলেন:\n\n\nوقيل : إنما سميت بذلك لعظمها وقدرها وشرفها\n\n\n-“নিশ্চয়ই লাইলাতুল ক্বদরকে এ নামে নামকরণ করা হয়েছে এর সম্মান, মর্যাদা ও বুযর্গির কারণে।” ২\n\n➥২ - ইমাম কুরতুবী, আল-জামি‘উ লিআহকামিল কুরআন, ২২/৩৯২\n\n\n* ৩নং কারণ: কারো মতে:\n\n\nوقيل : سميت بذلك لأن للطاعات فيها قدرا عظيما وثوابا جزيلا\n\n\n-“নামকরণের কারণ হলো, এতে আনুগত্যতার জন্য রয়েছে প্রভুত সম্মান ও মহিমান্বিত ছাওয়াব।” ৩\n\n➥৩ - ইমাম কুরতুবী, আল-জামি‘উ লিআহকামিল কুরআন, ২২/৩৯২\n\n\n* ৪নং কারণ: আবু বকর আল-ওয়ারাক্ব বলেন:\n\n\nوقال أبو بكر الوراق : سميت بذلك لأن من لم يكن له قدر ولا خطر يصير في هذه الليلة ذا قدر إذا أحياها\n\n\n-“এ নামকরণ করা হয়েছে- কেননা, যার বুযর্গি না থাকে বা মন্দভাগ্য সম্পন্ন হয়, সে ব্যক্তি এ রাতে জাগ্রত থাকলে (ইবাদত করার জন্য), মর্যাদা সম্পন্ন হয়ে যায়।” ৪\n\n➥৪ - ইমাম কুরতুবী, আল-জামি‘উ লিআহকামিল কুরআন, ২২/৩৯২\n\n\n* ৫নং কারণ: কেউ বর্ণনা করেছেন:\n\n\nوقيل : سميت بذلك لأنه أنزل فيها كتابا ذا قدر على رسول ذي قدر على أمة ذات قدر\n\n\n-“কেননা, এ রাতে মহিমান্বিত কিতাব মহিমান্বিত রাসুলের উপর মহিমান্বিত উম্মতের জন্য অবতীর্ণ হয়েছে।” ৫\n\n➥৫ - ইমাম কুরতুবী, আল-জামি‘উ লিআহকামিল কুরআন, ২২/৩৯২\n\n\n* ৬নং কারণ: কারো মতে:\n\n\nوقيل : لأنه ينزل فيها ملائكة ذوي قدر وخطر\n\n\n-“কেননা, এ রাতে ফেরেশতাগণ কল্যান ও মর্যাদার বার্তা নিয়ে অবতরণ করেন।” ৬\n\n➥৬ - ইমাম কুরতুবী, আল-জামি‘উ লিআহকামিল কুরআন, ২২/৩৯২\n\n\n* ৭নং কারণ: কারো মতে:\n\n\nوقيل : لأن اللّه تعالى ينزل فيها الخير والبركة والمغفرة\n\n\n-“কেননা, আল্লাহ্ তা‘আলা এ রাতে কল্যান, বরকত ও ক্ষমা নাযিল করেন।” ৭\n\n➥৭ - ইমাম কুরতুবী, আল-জামি‘উ লিআহকামিল কুরআন, ২২/৩৯২\n\n\n* ৮নং কারণ: আবার কেউ বলেন:\n\n\nوقال سهل : سميت بذلك لأن اللّه تعالى قدر فيها الرحمة على المؤمنين\n\n\n-“কেননা, আল্লাহ্ তা‘আলা এ রাতে মু’মিনগণের উপর রহমত বর্ষণের মাধ্যমে মর্যাদামন্ডিত করেন।” ৮\n\n➥৮ - ইমাম কুরতুবী, আল-জামি‘উ লিআহকামিল কুরআন, ২২/৩৯২\n\n\n* ৯নং কারণ: আল-খলিল বলেন:\n\n\nوقال الخليل : لأن الأرض تضيق فيها بالملائكة\n\n\n-“কেননা, এ রাতে অসংখ্য ফেরেশেতা অবতরণের কারণে পৃথিবী সংকীর্ণ হয়ে যায়।” ৯\n\n➥৯ - ইমাম কুরতুবী, আল-জামি‘উ লিআহকামিল কুরআন, ২২/৩৯২"},{"1":"লাইলাতুল ক্বদর কেন?","2":"লাইলাতুল ক্বদর কেন?\n\n\nআল্লামা ইসমাইল হাক্কী রাহিমাহুল্লাহ্ বর্ণনা করেন:\n\n\nلما روى أنه عليه السلام ذكر رجلا من بنى اسرآئيل اسمه شمسون لبس السلاح فى سبيل الله ألف شهر فتجب المؤمنون منه وتقاصرت اليهم عمالهم فاعطوا ليلة هى خير من مدة ذلك الغازى\n\n\n-“বনি ইসরাইলের ‘শামসুন’ নামক এক ব্যক্তির ব্যাপারে রাসুল পাক সাল্লাল্লাহু আলাইহি ওয়া সাল্লাম আলোচনা করছিলেন, যে কি-না হাজার মাস ব্যাপি যুদ্ধাস্ত্রে সজ্জিত হয়ে আল্লাহর রাস্তায় বের যায়। তা শুনে সাহাবায়ে কিরাম বললেন যে, তাঁদের আমল তো ওই ব্যক্তির তুলনায় অনেক নগন্য। তখন আল্লাহ্ তা‘আলা এ রাত্রটি দান করলেন, যা ওই মুজাহিদ ব্যক্তির জিহাদের সময় তথা সহস্র মাস হতে উত্তম।” ১০\n\n➥১০ - আল্লামা হাক্কী, রুহুল বায়ান, সুরা ক্বদর, পারা- ৩০"},{"1":"লাইলাতুল ক্বদর”র ফযিলত বা মাহাত্ম্য কী?","2":"লাইলাতুল ক্বদর”র ফযিলত বা মাহাত্ম্য কী?\n\n\n❏ এ রাতের ফযিলত বর্ণনায় স্বতন্ত্র সুরা অবতরণ:\n\n\nলাইলাতুল ক্বদরের ফযিলত, গুরুত্ব ও মাহাত্ম্য এত বেশি যে, এর মর্যাদা বর্ণনায় পবিত্র কুরআন কারিমে আল্লাহ্ তা‘আলা স্বতন্ত্র একটি সুরা নাযিল করেছেন ‘সুরাতুল ক্বদর’ নামে। আল্লাহ্ বলেন:\n\n\nإِنَّا أَنْزَلْنَاهُ فِي لَيْلَةِ الْقَدْرِ (১) وَمَا أَدْرَاكَ مَا لَيْلَةُ الْقَدْرِ (২) لَيْلَةُ الْقَدْرِ خَيْرٌ مِنْ أَلْفِ شَهْرٍ (৩) تَنَزَّلُ الْمَلَائِكَةُ وَالرُّوحُ فِيهَا بِإِذْنِ رَبِّهِمْ مِنْ كُلِّ أَمْرٍ (৪) سَلَامٌ هِيَ حَتَّى مَطْلَعِ الْفَجْرِ (৫)\n\n\n-“নিশ্চয়ই আমি তা (কুরআন) অবতীর্ণ করেছি ক্বদরের রাতে। আর আপনি কি জানেন ক্বদরের রাত কী? ক্বদরের রাত হাজার মাস অপেক্ষা শ্রেষ্ঠ। সে রাতে ফেরেশতাগণ ও রুহ অবতীর্ণ হয়, প্রত্যেক কাজে তাঁদের প্রতিপালকের অনুমতিক্রমে। শান্তিই শান্তি, বিরাজ করে ঊষার আবির্ভাব পর্যন্ত।” ১১\n\n➥১১ - সুরা আল-ক্বদর: ১-৫\n\n\n❏ কুরআন নাযিলের রাত্র:\n\n\nমহান আল্লাহ্ তা‘আলা ইরশাদ করেন,\n\n\nشَهْرُ رَمَضَانَ الَّذِي أُنْزِلَ فِيهِ الْقُرْآنُ\n\n\n-‘রমাদ্বানের মাস, যাতে অবতীর্ণ হয়েছে কুরআন।’ ১২\n\n➥১২ - সূরাহ্ আল-বাক্বারাহ্ : ১৮৫\n\n\nঅন্যত্র ইরশাদ হয়েছে,\n\n\nإِنَّا أَنْزَلْنَاهُ فِي لَيْلَةِ الْقَدْرِ\n\n\n-‘নিশ্চয় আমি লাইলাতুল্ ক্বদরে কুরআন অবতীর্ণ করেছি।’ ১৩\n\n➥১৩ - সুরা আল-ক্বদ্র: ১\n\n\nকুরআন লাইলাতুল্ ক্বদরে অবতীর্ণ হয়েছে। আর লাইলাতুল ক্বদর রমাদ্বান মাসেরই একটি মহিমান্বিত রজনী। অর্থাৎ প্রথম আয়াতে আল্লাহ্ তা‘আলা রমাদ্বান মাসে কুরআন নাযিলের কথা বলেছেন। কিন্তু এতে একটি প্রশ্ন থেকে যায় যে, রমাদ্বান মাসের নির্দিষ্ট কোন্ সময় কুরআন নাযিল হয়েছে? এর জবাব উল্লেখিত দ্বিতীয় আয়াতটিতে পাওয়া যায় যে, কুরআন মাজিদ রমাদ্বান মাসের ক্বদরের রাত্রিতে অবতীর্ণ হয়েছে।\n\n\n❏ ফেরেশতা নাযিলের রাত্র:\n\n\nইরশাদ হয়েছে:\n\n\nتَنَزَّلُ الْمَلَائِكَةُ وَالرُّوحُ فِيهَا بِإِذْنِ رَبِّهِمْ مِنْ كُلِّ أَمْرٍ\n\n\n-“সে রাতে ফেরেশতাগণ ও রুহ অবতীর্ণ হয়, প্রত্যেক কাজে তাঁদের প্রতিপালকের অনুমতিক্রমে।” ১৪\n\n➥১৪ - সুরা আল-ক্বদর: ৪\n\n\n❏ শান্তিই শান্তি যে রাত্রিতে:\n\n\nইরশাদ হয়েছে:\n\n\nسَلَامٌ هِيَ حَتَّى مَطْلَعِ الْفَجْرِ\n\n\n-“শান্তিই শান্তি, বিরাজ করে ঊষার আবির্ভাব পর্যন্ত।” ১৫\n\n➥১৫ - সুরা আল-ক্বদর: ৫\n\n\n❏ হাজার মাস থেকে শ্রেষ্ঠ:\n\n\nপবিত্র কুরআন কারিমে আল্লাহ্ বলেন:\n\n\nلَيْلَةُ الْقَدْرِ خَيْرٌ مِنْ أَلْفِ شَهْرٍ\n\n\n-‘ক্বদরের রাত হাজার মাস অপেক্ষা শ্রেষ্ঠ।’ ১৬\n\n➥১৬ - সূরাহ্ আল-ক্বদর: ৩\n\n\nহযরত সালমান ফারসি রাদ্বিয়াল্লাহু আনহু হতে বর্ণিত, তিনি বলেন: শা‘বান মাসের শেষ দিনে আল্লাহ্’র রাসুল সাল্লাল্লাহু আলাইহি ওয়া সাল্লাম আমাদের উদ্দেশ্যে একটি ভাষণ দিলেন। এতে নবীজি ইরশাদ করেন:\n\n\nعن سلمان الفارسي قال خطبنا رسول الله صلى الله عليه و سلم في آخر يوم من شعبان فقال النَّبِىُّ صَلَّى الله عَلَيْهِ وَسَلَّمَ: أَيُّهَا النَّاسُ! قَدْ أَظَلَّكُمْ شَهْرٌ عَظِيْمٌ شَهْرٌ مُّبَارَكٌ فِيْهِ لَيْلَةٌ خَيْرٌ مِّنْ أَلْفِ شَهْرٍ جَعَلَ اللهُ صِيَامَهُ فَرِيْضَةً وَ قِيَامَ لَيْلِهٖ تَطَوُّعًا\n\n\n-‘হে লোক সকল! তোমাদের সম্মুখে একটি মহিমান্বিত ও বরকতময় মাস আগমন করছে, যাতে এমন একটি রাত রয়েছে- যা হাজার মাস হতেও উত্তম, আল্লাহ পাক এ মাসের রোযাকে ফরয করেছেন, আর রাত্রিতে তারাভিহ্’র নামায সুন্নাত করেছেন।’ ১৭\n\n➥১৭ - ইমাম বায়হাক্বী, শু‘আবুল্ ঈমান, বাবুন্ ফিস্-সিয়াম, খন্ড: ৩, পৃষ্ঠা: ৩০৫, হাদিস নং: ৩৬০৮"},{"1":"লাইলাতুল ক্বদরের বরকত থেকে বঞ্চিত ব্যক্তি হতভাগ্য","2":"লাইলাতুল ক্বদরের বরকত থেকে বঞ্চিত ব্যক্তি হতভাগ্য:\n\n\nসাহাবিয়ে রাসুল হযরত আবু হুরায়রা রাদ্বিয়াল্লাহু আনহু হতে বর্ণিত যে,\n\n\nعَنْ أَبِي هُرَيْرَةَ قَالَ قَالَ رَسُولُ اللَّهِ صَلَّى اللَّهُ عَلَيْهِ وَسَلَّمَ يُبَشِّرُ أَصْحَابَهُ قَدْ جَاءَكُمْ شَهْرُ رَمَضَانَ شَهْرٌ مُبَارَكٌ افْتَرَضَ اللَّهُ عَلَيْكُمْ صِيَامَهُ يُفْتَحُ فِيهِ أَبْوَابُ الْجَنَّةِ وَيُغْلَقُ فِيهِ أَبْوَابُ الْجَحِيمِ وَتُغَلُّ فِيهِ الشَّيَاطِينُ فِيهِ لَيْلَةٌ خَيْرٌ مِنْ أَلْفِ شَهْرٍ مَنْ حُرِمَ خَيْرَهَا فَقَدْ حُرِمَ\n\n\n-“তিনি বলেন, রাসুলুল্লাহ্ সাল্লাল্লাহু আলাইহি ওয়া সাল্লাম তাঁর সাহাবাগণকে সুসংবাদ জ্ঞাপন করতঃ বলেন- ‘তোমাদের মধ্যে রমাদ্বান মাস আগমন করেছে, এটি বরকতময় মাস (বা এ মাসের মুবারকবাদ)। আল্লাহ্ তা‘আলা এ মাসে তোমাদের উপর রোযা ফরয করেছেন। এ মাসে জান্নাতের দরজাসমূহ খোলে দেয়া হয়, জাহান্নামের দরজাসমূহ বন্ধ করে দেয়া হয় এবং শয়তানগুলোকে আবদ্ধ করে রাখা হয়। এতে এমন একটি দিন রয়েছে, যা সহস্র মাস অপেক্ষা উত্তম; যে এর কল্যান থেকে বঞ্চিত হলো, সে আসলেই হতভাগ্য।” ১৮\n\n➥১৮ - ইমাম আহমদ বিন হাম্বল, আল্-মুসনাদ, খন্ড: ২, পৃষ্ঠা: ৩৮৫, হাদিস নং: ৮৯৭৯\n\n"},{"1":"লাইলাতুল ক্বদরে ইবাদাতকারীর সকল গুনাহ্ মা‘ফ","2":"লাইলাতুল ক্বদরে ইবাদাতকারীর সকল গুনাহ্ মা‘ফ:\n\n\nহযরত আবু হুরায়রা রাদ্বিয়াল্লাহু আনহু হতে বর্ণিত, তিনি বলেন: রাসুলুল্লাহ্ সাল্লাল্লাহু আলাইহি ওয়া সাল্লাম ইরশাদ করেন,\n\n\nعن أبي هريرة رضي الله عنه عن النبي صلى الله عليه و سلم قال من قام ليلة القدر إيمانا واحتسابا غفر له ما تقدم من ذنبه\n\n\n-‘যে ব্যক্তি পূর্ণ ঈমানের সাথে ছাওয়াব লাভের জন্য ক্বদরের রাত্রিতে ইবাদত করবে তাঁর অতীত জীবনের সকল গুনাহ্ ক্ষমা করে দেয়া হবে।’ ১৯\n\n➥১৯ - ইমাম বুখারী, আল্-জামি‘উস্ সহীহ্, কিতাবুস্ সাওম, খন্ড: ২, পৃষ্ঠা: ৬৭২, হাদিস নং: ১৮০২"},{"1":"উম্মতে মুহাম্মদির জন্য একক উপহার","2":"উম্মতে মুহাম্মদির জন্য একক উপহার:\n\n\nএ লাইলাতুল ক্বদর শুধুমাত্র উম্মতে মুহাম্মদির জন্যই আল্লাহ্ পাকের বিশেষ উপহার। অন্যান্য নবীগণের উম্মতেরা হায়াত বেশি পেয়েছে এবং অত্যধিক শারীরীক সামর্থ্যবান ছিল। যার কারণে তাঁরা হাজার মাস একটানা আল্লাহর ইবাদাতে মশগুল থাকতে পারত। রাতভর জাগ্রত থেকে বন্দেগি করত আবার দিনের বেলায় আল্লাহর রাস্তায় জিহাদের বের হয়ে যেত। এদিকে আমাদের এত দীর্ঘ হায়াতও নেই এবং শারীরিক দূর্বলতাও রয়েছে। কাজেই আল্লাহ্ পাক তাঁর প্রিয়তম হাবিবের সদকায় আমাদের উপর অনুগ্রহ করলেন যে, এ লাইলাতুল ক্বদরের এক রাত্রির ইবাদাত আমাদের জন্য লাইলাতুল ক্বদর ছাড়া অন্য সাধারণ রাতে হাজার মাস ইবাদতের চেয়েও উত্তম।"},{"1":"লাইলাতুল ক্বদর”র ফযিলতের কারণ কী?","2":"লাইলাতুল ক্বদর”র ফযিলতের কারণ কী?\n\n\nরমাদ্বান মাস অন্যান্য মাসের চেয়ে শ্রেষ্ঠ। কেননা, এ মাসে পবিত্র কুরআন অবতীর্ণ হয়েছে। আর রমাদ্বান মাসের লাইলাতুল্ ক্বদর হাজার মাস হতে উত্তমও এ জন্যই যে, এ রাত্রিতে কুরআন নাযিল হয়েছে। মহান আল্লাহ্ তা‘আলা ফরমান,\n\n\nشَهْرُ رَمَضَانَ الَّذِي أُنْزِلَ فِيهِ الْقُرْآنُ\n\n\n-‘রমাদ্বানের মাস, যাতে অবতীর্ণ হয়েছে কুরআন।’ ২০\n\n➥২০ - সূরাহ্ আল-বাক্বারাহ্ : ১৮৫\n\n\nঅন্যত্র ইরশাদ হয়েছে,\n\n\nإِنَّا أَنْزَلْنَاهُ فِي لَيْلَةِ الْقَدْرِ- وَمَا أَدْرَاكَ مَا لَيْلَةُ الْقَدْرِ- لَيْلَةُ الْقَدْرِ خَيْرٌ مِنْ أَلْفِ شَهْرٍ\n\n\n-‘নিশ্চয় আমি লাইলাতুল্ ক্বদরে কুরআন অবতীর্ণ করেছি। আপনি কি জানেন, লাইলাতুল্ ক্বদর কি? লাইলাতুল্ ক্বদর সহস্র মাস অপেক্ষা শ্রেষ্ঠ।’ ২১\n\n➥২১ - সূরাহ্ আল-ক্বদর: ১-৩\n\n\nঅর্থাৎ কুরআন কারিমের কারণেই রমাদ্বান মাস ও লাইলাতুল ক্বদরের এমন মহান মর্যাদা ও মাহাত্ম্য। আবার কুরআন কারিম সম্পূর্ণটা একসাথে এ ক্বদরের রাতে নাযিল হয়েছে প্রথম আসমানে। তাই অন্য বাকি ৬টি আসমানের মধ্যে এ আসমানের সম্মান সবচেয়ে বেশি। আল্লামা হাক্কী বলেন:\n\n\nوفيه اشارة الى أن بيت العزة اشرف المقامات السماوية بعد اللوح المحفوظ لنزول القرآن منه اليه ولذلك قيل بفضل السماء الاولى على اخواتها لائنها مقر الوحى الربانى وقيل لشرف المكان بالمكين\n\n\n-“কুরআন নাযিল হওয়ার কারণে ‘বাইতুল্ ইজ্জত’ লাওহে মাহফুযের পরে সবচেয়ে মর্যাদাবান আসমানি স্থান। আর এ কারণেই বলা হয় যে, প্রথম আসমানের মর্যাদা অন্যান্য সকল আসমান থেকে শ্রেষ্ঠ। কেননা, তা ওহিয়ে রব্বানির অবস্থান স্থল। কথিত আছে যে, স্থানের সম্মান তার বাসিন্দার দ্বারা।” ২২\n\n➥২২ - আল্লামা হাক্কী, রুহুল বায়ান, সুরা ক্বদর, পারা- ৩০\n\n\n‘যখন এই জন্য রমাদ্বান মাস অন্যান্য সকল মাস হতে শ্রেষ্ঠ যে, এর মধ্যে কুরআন অবতীর্ণ হয়েছে এবং ক্বদরের রাত্র এই জন্য হাজার মাস হতে উত্তম যে, এতে কুরআন নাযিল হয়েছে; তাহলে যেই পবিত্র সত্ত্বার উপর কুরআন নাযিল হয়েছে সেই মাহবুব সাল্লাল্লাহু আলাইহি ওয়া সাল্লামও সকল সৃষ্টি থেকে শ্রেষ্ঠ। কোন মাস রমাদ্বানের মত নয়, অনুরূপ কোন ফেরেশতা অথবা মানুষ কিংবা অন্যকোন সৃষ্টি হুযুর পাকের মত নয়। রমাদ্বানে কুরআনের শব্দসমূহ নাযিল হয়েছে। আর হুযুর পাকের কান শরিফে কুরআনের শব্দসমূহ, মস্তিষ্ক শরিফে কুরআনের অর্থ বা ভাবসমূহ এবং অন্তর মুবারকে কুরআনের ভেদসমূহ নাযিল হয়েছে। মহান রব ফরমান- نزله على قلبك (আপনার অন্তরে তা অবতীর্ণ হয়েছে)। কুরআনের নক্বশা বা অক্ষরসমূহের স্থান কাগজ, শব্দসমূহের স্থান কান ও জবান। যাতে কুরআনের নকশা থাকে এমন কাগজকে যখন কোন অপবিত্র হাত স্পর্শ করতে পারে না, তখন কিভাবে সেই পবিত্র মুসত্বফা সাল্লাল্লাহু আলাইহি ওয়া সাল্লাম-এর হৃদয় পর্যন্ত অপবিত্রতা ও মন্দ ধারণা পৌঁছতে পারে, যে হৃদয় কুরআনের ভেদসমূহের মঞ্জিল!لا يمسه الا المطهرون -পবিত্রতা ছাড়া কেহই তা স্পর্শ করতে পারে না।’ ২৩\n\n➥২৩ - আল্লামা নঈমী, তাফসীর-ই-নঈমী, খন্ড: ২, পৃষ্ঠা: ২১০"},{"1":"সুরা আল-ক্বদর”র সংক্ষিপ্ত ব্যাখ্যা","2":"সুরা আল-ক্বদর”র সংক্ষিপ্ত ব্যাখ্যা\n\n\nশানে নুযুল:\n\n\nইমাম ইবনু জারীর ত্বাবারী বর্ণনা করেন:\n\n\nعن مجاهد قال: كان في بني إسرائيل رجل يقوم الليل حتى يصبح ثم يجاهد العدوّ بالنهار حتى يُمْسِيَ ففعل ذلك ألف شهر فأنزل الله هذه الآية ( لَيْلَةُ الْقَدْرِ خَيْرٌ مِنْ أَلْفِ شَهْرٍ ) قيام تلك الليلة خير من عمل ذلك الرجل\n\n\n-“ইমাম মুজাহিদ বলেন: বনি ইসরাঈলের জনৈক ইবাদতকারী ব্যক্তি সমস্ত রাত্রি ইবাদতের মশগুল থাকত ও সকাল হতেই জিহাদের জন্যে বের হয়ে যেত এবং সারাদিন জিহাদে লিপ্ত থাকত। সে এক হাজার মাস এভাবে কাটিয়ে দেয়। এর পরিপ্রেক্ষিতেই আল্লাহ্ তা‘আলা সুরা ক্বদর নাযিল করে এ উম্মতের শ্রেষ্ঠত্ব প্রমাণ করেছেন।” ২৪\n\n➥২৪ - ইমাম তাবারী, জামি‘উল বায়ান ফী তা’ভিলিল্ কুরআন, ২৪/৫৩৩\n\n\n ১নং আয়াত:\n\n\n* সুরার শুরুতে তাকিদসূচক শব্দ ব্যবহারের কারণ: إِنَّا أَنْزَلْنَاهُ এর إِنَّا শব্দটি দৃঢ়তাসূচক অব্যয়। যা কোন বক্তব্যকে সন্দেহমুক্ত ও দৃঢ়তাজ্ঞাপক অর্থ প্রকাশের জন্য ব্যবহার হয়। আল্লাহর বাণী সবই সন্দেহমুক্ত ও গুরুত্বপূর্ণ। এর পরেও অব্যয়টি অত্যধিক দৃঢ়তা ও বান্দাহর মনযোগ আকর্ষণের জন্য বিশেষভাবে ব্যবহার করা হয়েছে।\n\n\n* কুরআন নাযিলের ক্ষেত্রে অতীতকালীন শব্দ ব্যবহারের কারণ: أَنْزَلْنَا শব্দটি انزال মাসদার থেকে باب افعال এর অতীতকালীন ক্রিয়া। “অতীতকালিন শব্দরূপ ব্যবহারের দ্বারা ইঙ্গিত করা হয়েছে যে, আল্লাহ্ তা‘আলা তাঁর অবিনশ্বর ক্ষমতায় পূর্বেই নির্ধারণ করে রেখেছেন যে, কুরআন কারিম এ লাইলাতুল ক্বদরে নাযিল করবেন।” ২৫\n\n➥২৫ - আল্লামা হাক্কী, রুহুল বায়ান, সুরা ক্বদর, পারা- ৩০\n\n\n* আল্লাহর শানে বহুবচনের শব্দরূপ ব্যবহারের কারণ: বহুবচনের আলামত نَا টি এখানে মহান রবের মর্যাদা জ্ঞাপক অর্থ প্রকাশ করে। অথবা, আল্লামা হাক্কী বলেন:\n\n\nالنون للعظمة او للدلالة على الذات مع الصفات والاسماء\n\n\n-“বহুবচনের ‘নূন’টি সম্মানের জন্য ব্যবহার হয়েছে। কিংবা তা আল্লাহর সিফাত ও নামসমূহ-সহ তাঁর যাত তথা সত্ত্বার প্রতি নির্দেশ করে।” ২৬\n\n➥২৬ - আল্লামা হাক্কী, রুহুল বায়ান, সুরা ক্বদর, পারা- ৩০\n\n\n* কুরআনে নামের পরিবর্তে সর্বনাম ব্যবহারের কারণ: هُ সর্বনাম দ্বারা পবিত্র কুরআন কারিমকে বুঝানো হয়েছে। সরাসরি নাম ব্যবহার না করে সর্বনাম ব্যবহার করা হয়েছে এ জন্য যে, সকলের ধ্যানে কুরআন কারিম এতই প্রসিদ্ধ ও গ্রহণীয় যে, আলাদা করে এর নাম প্রকাশের প্রয়োজন পড়ে না।\n\n\n* কুরআন কি একসাথে সম্পূর্ণটা নাযিল হয়েছে: أَنْزَلْنَا শব্দটি انزال মাসদার থেকে باب افعال এর ক্রিয়া। এর অর্থ হলো- ‘আমি (আল্লাহ্) সম্পূর্ণ কুরআন একসাথে নাযিল করেছি।’ অথচ আমরা জানি যে, কুরআন দীর্ঘ ২৩ বছরে বিভিন্ন ঘটনার প্রেক্ষিতে একটু একটু করে নাযিল হয়েছে। তাহলে এখানে সম্পূর্ণটা একসাথে নাযিল করার কথা বলা হয়েছে কেন? এ ব্যাপারে মুফাসসিরগণ বলেন:\n\n\nوجوابه أن المراد أن جبرآئيل نزل به جملة واحده فى ليلة القدر من اللوح المحفوظ الى بيت العزة فى السماء الدنيا واملاه على السفرة اى الملائكة الكاتبين فى تلك السماء ثم كان ينزل على النبى عليه السلام منجما على حسب المصالح وكان ابتدآء تنزيله ايضا فى تلك الليلة\n\n\n-“এর জবাব হলো- এখানে একসাথে সম্পূর্ণ কুরআন নাযিল হওয়া দ্বারা উদ্দেশ্য হলো, ‘হযরত জিবরাইল আলাইহিস সালাম ক্বদরের রাত্রিতে লাওহে মাহফুয থেকে দুনিয়ার আসমানের (প্রথম আকাশে) বাইতুল ইজ্জতে সম্পূর্ণ কুরআন একসাথে নিয়ে অবতরণ করেন। ..... অতঃপর অবস্থার আলোকে নবী পাক সাল্লাল্লাহু আলাইহি ওয়া সাল্লাম-এর উপর একটু একটু করে তা নাযিল হয়। আর ওই নাযিল হওয়ার শুরুটাও হয়েছে এ লাইলাতুল ক্বদরে।” ২৭\n\n➥২৭ - আল্লামা হাক্কী, রুহুল বায়ান, সুরা ক্বদর, পারা- ৩০\n\n\n* কুরআন নাযিল হওয়ার সময় ফেরেশতাগণের মূর্ছা যাওয়া: তাফসিরে রূহুল বায়ানে এসেছে- ‘লাওহে মাহফুয থেকে (প্রথম আসমানের) বাইতুল ইজ্জতে কুরআন নাযিল হওয়ার রাত্রিতে ফেরেশতাগণ বেহোঁশ হয়ে গিয়েছিলেন।’ এর কারণ হলো- ‘তাঁদের নিকট হুযুর মুহাম্মদ সাল্লাল্লাহু আলাইহি ওয়া সাল্লাম হলেন কিয়ামতের আলামত সমূহের একটি (অর্থাৎ নবীজি শেষ নবী এবং তিনি না আসা পর্যন্ত কিয়ামত হবে না) আর কুরআন তাঁর উপরই নাযিল হবে। যা কিয়ামত সংঘটিত হওয়াকে নির্দেশ করে। অতএব, এ কিয়ামতের ভয়, আল্লাহর কালামের প্রতি সম্মান এবং তাঁর প্রতিশ্রæতি ও প্রতিবিধানের কারণে তাঁরা বেহোঁশ হয়ে গিয়েছিল।’ কিছু হাদিসে তা-ও এসেছে যে, ‘আল্লাহ্ যখন রহমতের কথা বলেন, তখন অনারবি ভাষায়- তথা সুরয়ানি বা ইবরানি ভাষায় বলেন। আর যখন আযাবের কথা বলেন, তখন আরবি ভাষায় বলেন। অতএব, যখন ফেরেশতারা মুহাম্মদি আরবিতে (আল্লাহর কালাম) শুনতে পেয়েছে, তখন তাঁরা ধারণা করেছে যে, তা শাস্তির বিধান। কাজেই তাঁরা (ভয়ে) মূর্ছা গিয়েছে।’ ২৮\n\n➥২৮ - আল্লামা হাক্কী, রুহুল বায়ান, সুরা ক্বদর, পারা- ৩০\n\n\n* কুরআন দিনে না হয়ে রাতে নাযিল হওয়ার কারণ: কুরআন কারিম দিনে নাযিল না হয়ে রাত্রিতে নাযিল হওয়ার কারণ সম্পর্কে শায়খ আবু তালিব মাক্কী কুদ্দিসা সিররুহু’র ‘কূতুল কুলূব’ কিতাবে রয়েছে:\n\n\nلأن اكثر الكرامات ونزول النفحات والاسرآء الى السموات يكون بالليل والليل من الجنة لأنها محل الاستراحة والنهار من النار لأن فيه المعاش والتعب والنهار حظ اللباس والفراق والليل حظ الفراش والوصال وعبادة الليل افضل من عبادة النهار\n\n\n-“রাতে নাযিল হওয়ার কারণ হলো- আসমানসমূহে অধিকাংশ বুযর্গি এবং সূক্ষ্ম ও ভেদতত্ত্ব সমূহ অবতরণ হয় রাতে। আর রাত্রি জান্নাত থেকে। কেননা, তা প্রশান্তিদায়ক সময়। আর দিন জাহান্নাম থেকে। কেননা, এতে রয়েছে জীবিকা অর্জনের পরিশ্রম ও ক্লান্তি। দিন হলো- পোষাক ও বিচ্ছেদের অংশ। আর রাত হলো- বিছানা ও মিলনের অংশ। তাই দিনের ইবাদতের চেয়ে রাতের ইবাদাত উত্তম।”২৯\n\n➥২৯ - আল্লামা হাক্কী, রুহুল বায়ান, সুরা ক্বদর, পারা- ৩০\n\n\n* ক্বদর শব্দের অর্থ ও নামকরণের কারণ পূর্বে আলোকপাত করা হয়েছে।\n\n\n* সুতরাং পূর্ণ আয়াত শরিফের অর্থ হবে নিঃসন্দেহে মহান আল্লাহ্ তা‘আলার নামসমূহ ও গুণাবলিসহ তাঁর যাত এ মহিমান্বিত গ্রন্থ আল-কুরআনকে মহিমান্বিত নবীর উপর মহিমান্বিত এক রাত্রিতে নাযিল করার সিদ্ধান্ত পূর্বেই নিয়েছেন এবং তা একই সাথে সম্পূর্ণভাবে প্রথম আসমানের বাইতুল ইজ্জতে জিবরাইল আমিনের মাধ্যমে নাযিল করতঃ আবার এ পৃথিবীতে নাযিল করা শুরুর দ্বারা তা বাস্তবায়ন করেছেন।\n\n\n ২নং আয়াত:\n\n\n* আপনি কি জানেন লাইলাতুল ক্বদর কী: আল্লাহ্ তা‘আলা বলেন- ‘(হে হাবিব!) আপনি কি লাইলাতুল ক্বদর সম্পর্কে জানেন?’ এখানে وما ادرك এবং ما ليلة القدر এর মধ্যে দুইবার প্রশ্নবোধক শব্দ ব্যবহার করে বিষয়টির প্রতি সকলের মনযোগ আকর্ষণ ও গুরুত্ব বুঝানো হয়েছে। এ সুরা নাযিলের পূর্বে ক্বদর সম্পর্কে রাসুল পাকের ‘অজ্ঞতা/না-জানা’কে বুঝানো হয় নি। কেননা, কুরআনের সুরা নিসাতে আল্লাহ্ বলেন:\n\n\nوَأَنْزَلَ اللَّهُ عَلَيْكَ الْكِتَابَ وَالْحِكْمَةَ وَعَلَّمَكَ مَا لَمْ تَكُنْ تَعْلَمُ\n\n\n-“আর আল্লাহ্ আপনার প্রতি কিতাব ও প্রজ্ঞা নাযিল করেছেন এবং আপনার অজানা সকল বিষয়ের জ্ঞান আপনাকে জানিয়ে দিয়েছেন।” ৩০\n\n➥৩০ - সুরা নিসা: ১১৩\n\n\nসুরা আর-রহমানে আল্লাহ্ বলেন:\n\n\nالرَّحْمَنُ (১) عَلَّمَ الْقُرْآنَ (২) خَلَقَ الْإِنْسَانَ (৩) عَلَّمَهُ الْبَيَانَ (৪)\n\n\n-“দয়াময় (আল্লাহ্)। (যিনি নবীজিকে) কুরআন শিক্ষা দিয়েছেন। (এরপর তিনি) মানব সৃষ্টি করেছেন। তাকে বর্ণনা শিক্ষা দিয়েছেন।” ৩১\n\n➥৩১ - সুরা আর-রহমান: ১-৪\n\n\nউপর্যুক্ত প্রথম আয়াতের عَلَّمَ শব্দটি অতীতকালীন অর্থজ্ঞাপক। আবার দ্বিতীয় আয়াত সমূহে বলা হয়েছে, ‘মানব সৃষ্টির পূর্বেই নবীজিকে আল্লাহ্ কুরআন শিক্ষা দিয়েছেন’। কাজেই এ সুরা পৃথিবীতে নাযিল হওয়ার পূর্ব থেকেই রাসুল পাক এ সকল বিষয়ে জ্ঞান রাখতেন।\n\n\n* ক্বদর রজনীতে ফেরেশতাগণের নিকট দায়িত্ব বন্টন: শা‘বানের অর্ধ রাত্রি তথা লাইলাতুল বারাআতে আল্লাহ্ পাক মানুষের ভাগ্যলিপি নির্ধারণ করেন এবং লাইলাতুল ক্বদরে তা বন্টন করে দেন। কিংবা তা বন্টনের দায়িত্ব ফেরেশতাগণের নিকট অর্পন করেন। যেমন, হযরত ইবনু আব্বাস রাদ্বিয়াল্লাহু আনহুমা থেকে বর্ণিত:\n\n\nعن ابن عباس رضى الله عنهما ان الله قدر فيها كل ما يكون فى تلك السنة من مطر ورزق واحياء واماتة وغيرها الى مثل هذه الليلة من السنة الآيتة فيسلمه الى مدبرات الامور من الملائكة فيدفع نسخة الارزاق والنباتات والامطار الى ميكائيل ونسخة الحروب والرياح والزلازل والصواعق والخسف الى جبرآئيل ونسخة الاعمال الى اسرافيل ونسخة المصائب الى ملك الموت\n\n\n-“আগামী লাইলাতুল ক্বদর পর্যন্ত এ বছরের বৃষ্টি, রিযক, জীবন, মৃত্যু প্রভৃতি আল্লাহ্ তা‘আলা এ রাত্রিতে নির্দিষ্ট করেন বা বন্টন করেন। অতঃপর এর কার্যকারিতার দায়িত্ব অর্পন করেন ফেরেশতাগণের উপর। রিযক, উদ্ভিদ ও বৃষ্টির তালিকা হযরত মিকাইলের উপর; যুদ্ধ, বাতাস, ভুমিকম্প, দুর্যোগ, খরা’র তালিকা হযরত জিবরাইলের উপর; আমলনামার তালিকা হযরত ইসরাফিলের উপর এবং বালা-মুসিবতের তালিকা হযরত আযরাইল (আলাইহিমুস সালাম)’র উপর ন্যস্ত করেন।” ৩২\n\n➥৩২ - আল্লামা হাক্কী, রুহুল বায়ান, সুরা ক্বদর, পারা- ৩০\n\n\n* লাইলাতুল ক্বদরে রবের যাতের তাজাল্লি: আল্লামা ইসমাইল হাক্কী বলেন:\n\n\nوقد وقع تجلى الافعال لسيد الانبياء عليه السلام فى رجب ليلة الجمعة الاولى بين العشاءين فلذا استحب صلاة الرغائب وقتئد وتجلى الصفات فى نصف شعبان فلذا استحب صلاة البرآءة بعد العشاء قبل الوتر وتجلى الذات فى ليلة القدر ولذلك استحب صلاة القدر\n\n\n-“সায়্যিদুল্ আম্বিয়া হুযুর আলাইহিস সালামের উপর রজব মাসের প্রথম জুমু‘আর রাতের মাগরিব ও ইশার মধ্যবর্তী সময়ে রবের আফ‘আল (কর্মসমূহ)’র তাজাল্লি পতিত হয়। এ-কারণে সে সময় ‘সালাতুর রাগাইব’ পড়া মুস্তাহাব। আর শা‘বানের মধ্য রাতে (শবে বারাআতে) সিফাত বা গুণাবলিসমূহের তাজাল্লি পতিত হয়েছে। তাই সে-দিন ইশার পরে বিতর নামাযের আগে বারাআতের নামায পড়া মুস্তাহাব। আর লাইলাতুল ক্বদরে (রবের) যাতের তাজাল্লি পতিত হয়েছে। এ-কারণে এই সময় ক্বদরের নামায পড়া মুস্তাহাব।” ৩৩\n\n➥৩৩ - আল্লামা হাক্কী, রুহুল বায়ান, সুরা ক্বদর, পারা- ৩০\n\n\n* সুতরাং এককথায়, এ আয়াতের অর্থ হবে- হে হাবিব! আপনি তো জানেনই এ রাতের মর্যাদা কত অধিক। কাজেই এর মাহাত্ম্যেও কথা আপনার উম্মতদিগকেও জানিয়ে দিন, তাঁরা যেন এর গুরুত্ব উপলব্ধি করতঃ এ রাতের রবের ইবাদতে অতিবাহিত করে।\n\n\n ৩নং আয়াত:\n\n\nএ রাতের ফযিলত ও শ্রেষ্ঠত্বের কারণ পূর্বে আলোকপাত করা হয়েছে। রুহুল বায়ানে এসেছে: “লাইলাতুল ক্বদরে রাত্রি জাগরণ করে ইবাদাত-বন্দেগিতে অতিবাহিত করা হাজার মাস হতেও উত্তম। অর্থাৎ ক্বদরের দিনের রোযা ও রাতের বন্দেগি ক্বদরের সময় নয় এমন হাজার মাস থেকে উত্তম ও মর্যাদামন্ডিত। আর হাজার মাস বলতে ৮৩ বছর ৪ মাস বুঝায়।” ৩৪\n\n➥৩৪ - আল্লামা হাক্কী, রুহুল বায়ান, সুরা ক্বদর, পারা- ৩০\n\n\n ৪নং আয়াত:\n\n\n* উম্মতের মাগফিরাত কামনায় ফেরেশতা নাযিল: এ রাতে সকল আসমান থেকে পৃথিবীতে ফেরেশতাগণ দলে দলে অবতরণ করে থাকে। এমনকি তাঁদের আগমনে জমিনে জায়গার সংকীর্ণতা তৈরী হয়। তাঁদের প্রস্থানে সূর্যের আলোকরশ্মি ম্লান হয়ে যায়। তাঁরা সূর্যাস্তের পরে আগমন করেন এবং সূর্যোদয় পর্যন্ত পৃথিবীতে বিরাজ করে। “কেউ কেউ বলেন: এ রাতে যে সকল ফেরেশতা আগমন করে, তাঁদের আবাসস্থল সিদরাতুল মুনতাহা। এদের সংখ্যা কত আল্লাহ্ ছাড়া কেউ জানেন না। আর জিবরাইল আমিনের স্থান হলো তাঁদের ঠিক মাঝখানে। এ সকল ফেরেশতা গীর্জাসমূহে, যে ঘরে মুর্তি থাকে, যে স্থানে কুকুর, ছবি ও নাপাকি থাকে এবং যে ঘরে মাদকদ্রব্য, আল্লাহর সাথে সম্পর্ক ছিন্নকারী, শুকর ভক্ষণকারী থাকে, সে-সকল স্থান বা ঘরে প্রবেশ করেন না।” ৩৫\n\n➥৩৫ - আল্লামা হাক্কী, রুহুল বায়ান, সুরা ক্বদর, পারা- ৩০\n\n\n* এ রাতে ‘রুহ নাযিল হয়’ কথাটির ব্যাখ্যা: ক্বদরের রাতে অন্যান্য ফেরেশতার সাথে ‘রুহ’ নাযিল হয়ে সকলে উম্মতে মুহাম্মদির জন্য দয়া, ক্ষমা ও রিযক প্রার্থনা করে। ‘রুহ’ বলতে কী বুঝায়? এ নিয়ে কয়েকটি মতামত পাওয়া যায়। নিম্নে তা তুলে ধরা হলো:\n\n\n🌱        ইমাম কুরতুবী বলেন: ‘রুহ্ বলতে এখানে জিবরাইল আমিন আলাইহিস্ সালামকে বুঝানো হয়েছে।’৩৬\n\n➥৩৬ - ইমাম কুরতুবী, আল-জামি‘উ লিআহকামিল কুরআন, ২২/৩৯৫\n\n\n🌱        হযরত জিবরাইলের একটি লক্বব হচ্ছে ‘রুহুল আমিন’।\n\n\n🌱        ‘রুহ্’ এমন একজন বিশাল ফেরেশতা আসমান ও জমিন যার সামনে একটি মাত্র লুকমার সমান। ৩৭\n\n➥৩৭ - আল্লামা হাক্কী, রুহুল বায়ান, সুরা ক্বদর, পারা- ৩০\n\n\n🌱        অথবা, ‘রুহ্’ এমন একটি ফেরেশতা, যার মাথা আরশের নিচে এবং পা’ সপ্তম জমিনের শেষে। তাঁর একহাজার মাথা রয়েছে এবং প্রত্যেকটি মাথা দুনিয়া থেকেও বড়। আবার প্রত্যেকটি মাথায় একহাজার করে চেহারা রয়েছে, প্রত্যেক চেহারায় একহাজার করে মুখ রয়েছে, প্রত্যেক মুখে একহাজার করে জিহবা রয়েছে। আর এ সকল জিহবা দ্বারা হাজার রকমের তাসবিহ, তাহমিদ ও তামজিদ বর্ণনা করতে থাকে। প্রত্যেকটি জিহবার আলাদা আলাদা ভাষা রয়েছে, যার একটি অপরটির সাথে মিলে যায় না। অতঃপর যখন সে তাসবিহ পাঠের জন্য তাঁর মুখ খুলে দেয় আসমানের ফেরেশতারা ভয় পেয়ে যায় এবং তাঁর মুখের নুরের কিরণে সিজদায় পতিত হয়। এভাবে সে সকাল-সন্ধ্যা রবের তাসবিহ পড়তে থাকে। আর এ বিশাল ফেরেশতা-ই ক্বদরের রজনীতে অবতরণ করেন এবং তাঁর সকল মুখের দ্বারা উম্মতে মুহাম্মদির সকল রোযাদার নর-নারীর জন্য ফজর পর্যন্ত ক্ষমা প্রার্থনা করতে থাকেন। ৩৮\n\n➥৩৮ - আল্লামা হাক্কী, রুহুল বায়ান, সুরা ক্বদর, পারা- ৩০\n\n\n🌱        অথবা, ‘রুহ্’ বলতে হযরত ঈসা আলাইহিস সালামকে বুঝানো হয়েছে। কেননা তাঁর একটি নাম হলো- ‘রুহুল্লাহ্’। ৩৯\n\n➥৩৯ - আল্লামা হাক্কী, রুহুল বায়ান, সুরা ক্বদর, পারা- ৩০\n\n\n🌱        হযরত মুহাম্মদ পারসা রাহিমাহুল্লাহ্ বলেন: ‘রুহ্’ হলেন- হযরত মুহাম্মদ মোস্তফা সাল্লাল্লাহু আলাইহি ওয়া সাল্লাম। ৪০\n\n➥৪০ - আল্লামা হাক্কী, রুহুল বায়ান, সুরা ক্বদর, পারা- ৩০\n\n\n* ফেরেশতাগণের আল্লাহর অনুমতি কামনা: তাফসিরে রুহুল বায়ানে এসেছে- ‘এর রাতে ফেরেশতাগণ আল্লাহর অনুমতি কামনা করে এবং উম্মতে মুহাম্মদিকে দেখার জন্য উদগ্রীব থাকে। কেননা আল্লাহ্ এ উম্মতের গুনাহসমূহ তাঁদের নিকট গোপন রাখেন এবং নেকসমূহ প্রকাশ করেন।’  ৪১\n\n➥৪১ - আল্লামা হাক্কী, রুহুল বায়ান, সুরা ক্বদর, পারা- ৩০\n\n\nঅতঃপর তাঁরা পৃথিবীতে আসে যাবতীয় রহমত ও বরকতের বার্তা নিয়ে।\n\n\n ৫নং আয়াত:\n\n\nতাফসিরে কুরতুবিতে এসেছে- “ক্বদরের রজনীর সবটুকুন সময়েই শান্তি ও কল্যান রয়েছে, এতে কোন অকল্যান নেই। এমনকি তা ফজর পর্যন্ত। অর্থাৎ সূর্যোদয় পর্যন্ত। ইমাম দ্বাহহাক বলেন: এ রাতে শান্তি ছাড়া অন্যকিছু আল্লাহ্ নির্ধারণ করেন না।” ৪২\n\n➥৪২ - ইমাম কুরতুবী, আল-জামি‘উ লিআহকামিল কুরআন, ২২/৩৯৭"},{"1":"লাইলাতুল ক্বদর কত তারিখ?","2":"লাইলাতুল ক্বদর কত তারিখ?\n\n\nহাজার মাসের চেয়েও শ্রেষ্ঠ এ লাইলাতুল ক্বদর। এর ফযিলত, মাহাত্ম্য ও গুরুত্ব সম্পর্কে আমরা এতক্ষণ জানলাম। এখন আমরা জেনে নেব, আসলে এ রাত্রটি কোন রাত্র? এ ব্যাপারে উলামায়ে কিরামের মাঝে অনেক মতামত পরিলক্ষিত হয়।\n\n\n লাইলাতুল ক্বদরের তারিখ নিয়ে মতভেদের কারণ:\n\n\nলাইলাতুল ক্বদরের তারিখ নিয়ে উলামায়ে কিরামের মধ্যে মতানৈক্যের কারণ হলো, রাসুল পাক এক হাদিসে বলেছেন যে, এর তারিখটি তাঁকে ভুলিয়ে দেয়া হয়েছে। নির্দিষ্ট করে তারিখটির কথা তিনি এ হাদিসে বলেন নি। হাদিসটি হলো: “আবু সা‘ঈদ খুদরি রাদ্বিয়াল্লাহু আনহু থেকে বর্ণিত। তিনি বলেন, আমরা নবী সাল্লাল্লাহু আলাইহি ওয়া সাল্লাম-এর সঙ্গে রমযানের মধ্যম দশকে ই‘তিকাফ করি। তিনি বিশ তারিখের সকালে বের হয়ে আমাদেরকে সম্বোধন করে বললেন: আমাকে লাইলাতুল ক্বদর (-এর সঠিক তারিখ) দেখানো হয়েছিল, পরে আমাকে তা ভুলিয়ে দেয়া হয়েছে। তোমরা শেষ দশকের বেজোড় রাতে তার সন্ধান কর। আমি দেখতে পেয়েছি যে, আমি (ঐ রাতে) কাদা-পানিতে সিজদা করছি। অতএব, যে ব্যক্তি আল্লাহর রাসুল সাল্লাল্লাহু ‘আলাইহি ওয়া সাল্লাম-এর সঙ্গে ই‘তিকাফ করেছে সে যেন ফিরে আসে (মসজিদ হতে বের হয়ে না যায়)। আমরা সকলে ফিরে আসলাম (থেকে গেলাম)। আমরা আকাশে হাল্কা মেঘ খন্ডও দেখতে পাই নি। পরে মেঘ দেখা দিল ও এমন জোরে বৃষ্টি হলো যে, খেজুরের শাখায় তৈরী মসজিদের ছাদ দিয়ে পানি ঝরতে লাগল। সালাত শুরু করা হলে আমি আল্লাহর রাসুল সাল্লাল্লাহু আলাইহি ওয়া সাল্লাম-কে কাদা-পানিতে সিজদা করতে দেখলাম। পরে তাঁর কপালে আমি কাদার চিহ্ন দেখতে পাই।” ৪৩\n\n➥৪৩ - সহিহ বুখারি, হাদিস নং- ২০১৬, হাদিসটি সহিহ\n\n\nঅন্য হাদিসে এসেছে-\n\n\nعَنْ عُبَادَةَ بْنِ الصَّامِتِ قَالَ خَرَجَ النَّبِيُّ صلى الله عليه وسلم لِيُخْبِرَنَا بِلَيْلَةِ الْقَدْرِ فَتَلاَحَى رَجُلاَنِ مِنَ الْمُسْلِمِينَ فَقَالَ‏ خَرَجْتُ لأُخْبِرَكُمْ بِلَيْلَةِ الْقَدْرِ فَتَلاَحَى فُلاَنٌ وَفُلاَنٌ فَرُفِعَتْ وَعَسَى أَنْ يَكُونَ خَيْرًا لَكُمْ فَالْتَمِسُوهَا فِي التَّاسِعَةِ وَالسَّابِعَةِ وَالْخَامِسَةِ\n\n\n-“হযরত ‘উবাদা ইবনুস সামিত রাদ্বিয়াল্লাহু আনহু থেকে বর্ণিত। তিনি বলেন, একদা নবী সাল্লাল্লাহু আলাইহি ওয়া সাল্লাম আমাদেরকে লাইলাতুল ক্বাদরের (নির্দিষ্ট তারিখ) অবহিত করার জন্য বের হয়েছিলেন। তখন দু’জন মুসলমান ঝগড়া করছিল। তা দেখে তিনি বললেন: আমি তোমাদেরকে লাইলাতুল ক্বদরের সংবাদ দিবার জন্য বের হয়েছিলাম, তখন অমুক অমুক ঝগড়া করছিল, ফলে তার (নির্দিষ্ট তারিখের) পরিচয় হারিয়ে যায়। সম্ভবতঃ এর মধ্যে তোমাদের জন্য কল্যাণ নিহিত রয়েছে। তোমরা নবম, সপ্তম ও পঞ্চম রাতে তা তালাশ কর।” ৪৪\n\n➥৪৪ - সহিহ বুখারি, হাদিস নং- ২০২৩, হাদিসটি সহিহ"},{"1":"লাইলাতুল ক্বদর নির্দিষ্ট না করার হিকমত","2":"লাইলাতুল ক্বদর নির্দিষ্ট না করার হিকমত:\n\n\nশুধু লাইলাতুল ক্বদরই নয় এমন অনেক বরকতময় মুহূর্ত আছে, যেগুলোর নির্দিষ্টতা আমাদের জন্য গোপন রাখা হয়েছে। যেমন- জুমু‘আর দিনে দু‘আ কবুলের সময়, পাঁচ ওয়াক্ত নামাযের মধ্যে সালাতুল ওসতা-মধ্যবর্তী নামায, আল্লাহর নামসমূহের মাঝে ইসমে আ‘যম প্রভৃতি। এগুলোর মাঝে যেমন বিশেষ হিকমত রয়েছে যে, যেন মানুষ জুমু‘আর দিনের প্রত্যেকটা সময়, পাঁচ ওয়াক্ত সালাতের সকল ওয়াক্ত এবং আল্লাহর সকল নামসমূহকে সমান গুরুত্ব দিয়ে আমল করে। অনুরূপ, লাইলাতুল ক্বদরের নির্দিষ্টতা না করার রহস্য হলো যেন আমরা রমাদ্বান মাসের শেষ দশকের প্রত্যেকটি রাতকে গুরুত্বেও সাথে আমল করি। প্রতিটি মুহুর্ত যেন রবের স্মরণে অতিবাহিত করি।"},{"1":"লাইলাতুল ক্বদরের তারিখ নিয়ে উলামায়ে কিরামের অভিমত","2":"লাইলাতুল ক্বদরের তারিখ নিয়ে উলামায়ে কিরামের অভিমত:\n\n\n* ১নং অভিমত: ইমাম বাগাভি বর্ণনা করেন, কেউ কেউ বলেছেন: এ রাতটি রাসুল পাকের সময়কালেই ছিল, পরবর্তীতে তা উঠিয়ে নেয়া হয়েছে। এ মতটি গ্রহণযোগ্য নয়। খোদ সাহাবায়ে কিরামই এ মতটি বাতিল করে দিয়েছেন।\n\n\n* ২নং অভিমত: কারো মতে, বছরের যে কোন রাতই লাইলাতুল ক্বদর হতে পারে। এ অভিমতটিও গ্রহণযোগ্য নয়। কেণনা এর বিপরীতে কুরআনের আয়াত ও সহিহ হাদিস রয়েছে।\n\n\n* ৩নং অভিমত: ইমাম বাগাভি বলেন, ইমাম আবু রাযিন আল-আক্বিলীর অভিমত হলো- এটি রমাদ্বান মাসের প্রথম রাত্রি।\n\n\n* ৪নং অভিমত: ইমাম আল-হাসান বলেন, এটি রমাদ্বানের ১৭ তারিখ। বদর দিবসের রাতে। এ দু’টি অভিমতও অত্যন্ত দূর্বল ও গ্রহণযোগ্য নয়।\n\n\n* ৫নং অভিমত: প্রসিদ্ধ ও সহিহ মত হচ্ছে, এ রাত্রটি রমাদ্বানের শেষ দশকে রয়েছে। নবী পাক সাল্লাল্লাহু আলাইহি ওয়া সাল্লাম ইরশাদ করেন:\n\n\nعَنْ عَائِشَةَ قَالَتْ كَانَ رَسُولُ اللَّهِ صلى الله عليه وسلم يُجَاوِرُ فِي الْعَشْرِ الأَوَاخِرِ مِنْ رَمَضَانَ وَيَقُولُ ‏‏ تَحَرَّوْا لَيْلَةَ الْقَدْرِ فِي الْعَشْرِ الأَوَاخِرِ مِنْ رَمَضَانَ‏\n\n\n-“আম্মাজান আয়েশা সিদ্দিকা রাদ্বিয়াল্লাহু আনহা থেকে বর্ণিত, তিনি বলেন: আল্লাহর রাসুল সাল্লাল্লাহু আলাইহি ওয়া সাল্লাম রমযানের শেষ দশকে ই‘তিকাফ করতেন এবং বলতেন, তোমরা রমযানের শেষ দশকে লাইলাতুল ক্বদর অনুসন্ধান কর।” ৪৫\n\n➥৪৫ - সহিহ বুখারি, হাদিস নং- ২০২০, হাদিসটি সহিহ\n\n\nএ ব্যাপারে সকলে একমত যে, ক্বদরের রজনী রমাদ্বান মাসের শেষ দশকেই রয়েছে। তবে শেষ দশ দিনের কোন্ দিন এ ব্যাপারে নিম্নের মতামতগুলো পাওয়া যায়।\n\n\n* ৬নং অভিমত: প্রসিদ্ধ ও গ্রহণযোগ্য অভিমত হলো-\n\n\nعَنْ عَائِشَةَ رضى الله عنها أَنَّ رَسُولَ اللَّهِ صلى الله عليه وسلم قَالَ‏ تَحَرَّوْا لَيْلَةَ الْقَدْرِ فِي الْوِتْرِ مِنَ الْعَشْرِ الأَوَاخِرِ مِنْ رَمَضَانَ\n\n\n-“হযরত আয়েশা সিদ্দিকা রাদ্বিয়াল্লাহু আনহা থেকে বর্ণিত, তিনি বলেন: আল্লাহর রাসুল সাল্লাল্লাহু আলাইহি ওয়া সাল্লাম বলেছেন: তোমরা রমাদ্বানের শেষ দশকের বেজোড় রাতে লাইলাতুল ক্বদরের অনুসন্ধান কর।” ৪৬\n\n➥৪৬ - সহিহ বুখারি, হাদিস নং- ২০১৭, হাদিসটি সহিহ\n\n\n* ৭নং অভিমত: রমাদ্বানের শেষ ৭ দিনের যে কোন একদিন। রাসুলুল্লাহ্ সল্লাল্লাহু আলাইহি ওয়া সাল্লাম ফরমান: “তোমরা রামাদ্বানের শেষ দশ রাত্রিতে লাইলাতুল ক্বদর সন্ধান করবে। যদি কেউ একান্তুই দুর্বল হয়ে পড়ে, তবে অন্তত শেষ ৭ রাতের ব্যাপারে যেন কোনোভাবেই দুর্বলতা প্রকাশ না করে।” ৪৭\n\n➥৪৭ - সহিহ বুখারি: ২/৭১১; মুসলিম: ২/৮২৩\n\n\n* ৮নং অভিমত: রমাদ্বানের ২৩, ২৫ ও ২৭ তারিখের যে কোন একদিন। হযরত আবু যার গিফারী বলেন, রাসুলুল্লাহ ২৩ রামাদ্বানের রাত্রিতে আমাদের নিয়ে কিয়ামুল লাইল করলেন রাত্রির এক-তৃতীয়াংশ পর্যন্ত। এরপর বলেন, তোমরা যা খুঁজছ তা মনে হয় সামনে। এরপর ২৫তম রাত্রিতে মধ্যরাত্রি পর্যন্ত কিয়াম করলেন। এরপর বলেন, তোমরা যা খুঁজছ তা বোধহয় সামনে। এরপর ২৭তম রাত্রিতে তিনি নিজের স্ত্রীগণ, পরিবারের অন্যান্য সদস্যগণ সবাইকে ডেকে আমাদেরকে নিয়ে প্রভাত পর্যন্ত জামা‘আতে কিয়ামুল লাইল করলেন, এমনকি আমরা ভয় পেয়ে গেলাম যে, সাহরি খাওয়ার সময় পাওয়া যাবে না। ৪৮\n\n➥৪৮ - তিরমিযি, আস-সুনান: ৩/১৬৯; ইবনু খুযাইমা, আস-সহিহ: ৩/৩৩৭; আহমদ, আল-মুসনাদ: ৫/১৮০; হাদীসটি হাসান-সহিহ\n\n\nঅবশ্য, এ হাদিস থেকে ২৭ তারিখের কথাই বেশি প্রমাণিত হয়।\n\n\n* ৯নং অভিমত: রমাদ্বানের ২৫, ২৭ ও ২৯ তারিখে বেশি গুরুত্ব দিয়ে তালাশ করা। রাসুলুল্লাহ্ সাল্লাল্লাহু আলাইহি ওয়া সাল্লাম বলেন: “আমি তোমাদেরকে ‘লাইলাতুল ক্বদর’-এর ব্যাপারে খবর দিতে বের হয়েছিলাম। কিন্তু অমুক এবং অমুক ব্যক্তি বিবাদে লিপ্ত হলো, ফলে সেটা উঠিয়ে নেয়া হয়েছে। আশা করি তোমাদের জন্য তা ভালই হয়েছে। অতএব, তোমরা এটা অনুসন্ধান কর ২৭, ২৯ এবং ২৫ তম রাতে।” ৪৯\n\n➥৪৯ - বুখারি: ২০২৩; মুসলিম: ১১৭৪; তিরমিযি: ৩৩৫১\n\n\n* ১০নং অভিমত: ২৩ রমাদ্বানের রাত। হযরত আবদুল্লাহ্ বিন উনাইস বলেন, রাসুলুল্লাহ্ সাল্লাল্লাহু আলাইহি ওয়া সাল্লাম ফরমান: “আমাকে ক্বদরের রাত দেখান হয়েছিল। অতঃপর তা ভুলিয়ে দেওয়া হয়েছে। আমাকে ঐ রাতের ভোর সম্পর্কে স্বপ্নে আরও দেখান হয়েছে যে, আমি পানি ও কাদার মধ্যে সিজদা করছি। বর্ণনাকারী বলেন: অতএব, ২৩তম রাতে বৃষ্টি হলো এবং রাসুলুল্লাহ্ সাল্লাল্লাহু আলাইহি ওয়া সাল্লাম আমাদের সাথে (ফজরের) সালাত আদায় করে যখন ফিরলেন, তখন আমরা তাঁর কপাল ও নাকের ডগায় কাদা ও পানির চিহ্ন দেখতে পেলাম। বর্ণনাকারী বলেন, ‘আব্দুল্লাহ ইবন উনায়স রাদিয়াল্লাহু আনহু বলতেন, তা ছিল ২৩তম রমাদ্বানের রাত।” ৫০\n\n➥৫০ - সহিহ মুসলিম: ১১৬৮\n\n\n* ১১নং অভিমত: বুখারির ২০১৮নং হাদিসের ভাষ্যে বলা হয়েছে রাতটি ছিল ২১ রমাদ্বানের রাত।\n\n\n* ১২নং অভিমত: রমাদ্বান মাসের ২৭তম রাত। অর্থাৎ রমাদ্বানের ২৬ তারিখ দিবাগত রাত্র। যেমন হাদিস শরিফে এসেছে:\n\n\nحَدَّثَنَا عُبَيْدُ اللَّهِ بْنُ مُعَاذٍ حَدَّثَنَا أَبِي أَخْبَرَنَا شُعْبَةُ عَنْ قَتَادَةَ أَنَّهُ سَمِعَ مُطَرِّفًا عَنْ مُعَاوِيَةَ بْنِ أَبِي سُفْيَانَ عَنِ النَّبِيِّ صلى الله عليه وسلم فِي لَيْلَةِ الْقَدْرِ قَالَ‏ لَيْلَةُ الْقَدْرِ لَيْلَةُ سَبْعٍ وَعِشْرِينَ\n\n\n-“হযরত মু‘আভিয়া ইবনু আবু সুফিয়ান রাদ্বিয়াল্লাহু আনহুমা থেকে বর্ণিত। নবী করিম সাল্লাল্লাহু আলাইহি ওয়া সাল্লাম লাইলাতুল ক্বদর সম্পর্কে বলেছেন- লাইলাতুল ক্বদর ২৭তম রাতে।” ৫১\n\n➥৫১ - আবু দাউদ, আস-সুনান, হাদিস নং- ১৩৮৬, হাদিসটি সহিহ\n\n"},{"1":"সবচেয়ে প্রসিদ্ধ ও গ্রহণযোগ্য অভিমত","2":"সবচেয়ে প্রসিদ্ধ ও গ্রহণযোগ্য অভিমত:\n\n\nউপর্যুক্ত সকল হাদিস পর্যালোচনায় যে বিষয়টি আমাদের সামনে স্পষ্ট হয়, তা হলো- ‘প্রথমে বলা হয়েছে তা রমাদ্বানের শেষ দশকে। এরপর শেষ দশকের বেজোড় রাত্রিসমূহে। এখন প্রশ্ন থেকে যায় বেজোড় রাত্রিসমূহের নির্দিষ্ট কোন্ রাতে? এ ব্যাপারে রাসুল পাকের সর্বশেষ ফায়সালা হলো- তা ২৭তম রজনীতে। যেমন ৮নং অভিমতে হাদিসটি বর্ণিত হয়েছে। তবে বিভিন্ন মতামতের হাদিস যেহেতু পাওয়া যায়, সেহেতু আমরা সকল বেজোড় রাতের প্রতিই সমানভাবে গুরুত্ব দিয়ে ইবাদত বন্দেগিতে অতিবাহিত করব। তবে সবচেয়ে প্রসিদ্ধ ও গ্রহণযোগ্য মত যেহেতু ২৭ তারিখ এবং এ তারিখের ব্যাপারে হাদিসে মারফু‘, সাহাবাগণের আমল ও ইমামগণের বক্তব্য পাওয়া যায় তাই এর উপর সবচেয়ে বেশি গুরুত্ব দিয়ে আমরা আমল করতে চেষ্টা করব। এখন ২৭ তারিখে লাইলাতুল ক্বদও হওয়ার ব্যাপারে আরো কিছু দলিল উপস্থাপন করা হলো।\n\n\n* সহিহ মুসলিমের বর্ণনায় এসেছে:\n\n\nعَنْ عَبْدَةَ وَعَاصِمِ بْنِ أَبِي النَّجُودِ سَمِعَا زِرَّ بْنَ حُبَيْشٍ يَقُولُ سَأَلْتُ أُبَىَّ بْنَ كَعْبٍ رضى الله عنه فَقُلْتُ إِنَّ أَخَاكَ ابْنَ مَسْعُودٍ يَقُولُ مَنْ يَقُمِ الْحَوْلَ يُصِبْ لَيْلَةَ الْقَدْرِ فَقَالَ رَحِمَهُ اللَّهُ أَرَادَ أَنْ لاَ يَتَّكِلَ النَّاسُ أَمَا إِنَّهُ قَدْ عَلِمَ أَنَّهَا فِي رَمَضَانَ وَأَنَّهَا فِي الْعَشْرِ الأَوَاخِرِ وَأَنَّهَا لَيْلَةُ سَبْعٍ وَعِشْرِينَ ثُمَّ حَلَفَ لاَ يَسْتَثْنِي أَنَّهَا لَيْلَةُ سَبْعٍ وَعِشْرِينَ فَقُلْتُ بِأَىِّ شَىْءٍ تَقُولُ ذَلِكَ يَا أَبَا الْمُنْذِرِ قَالَ بِالْعَلاَمَةِ أَوْ بِالآيَةِ الَّتِي أَخْبَرَنَا رَسُولُ اللَّهِ صلى الله عليه وسلم أَنَّهَا تَطْلُعُ يَوْمَئِذٍ لاَ شُعَاعَ لَهَا\n\n\n-“রিয ইবনু হুবাইশ থেকে বর্ণিত। তিনি বলেন, আমি উবাই ইবনু কা‘ব রাদ্বিয়াল্লাহু আনহুকে বললাম, আপনার ভাই আবদুল্লাহ্ ইবনু মাস‘উদ রাদ্বিয়াল্লাহু আনহু বলেন, যে ব্যক্তি গোটা বছর রাত জাগরণ করে- সে ক্বদরের রাতের সন্ধান পাবে। তিনি (উবাই) বললেন, আল্লাহ তাকে রহম করুন, এর দ্বারা তিনি এ কথা বুঝাতে চাচ্ছেন যে, লোকেরা যেন কেবল একটি রাতের উপর ভরসা করে বসে না থাকে। অথচ তিনি অবশ্যই জানেন যে, তা রমাদ্বান মাসে শেষের দশ দিনের মধ্যে এবং ২৭তম রজনী। অতঃপর তিনি দৃঢ় শপথ করে বললেন, তা ২৭তম রজনী। আমি (যির) বললাম, হে আবুল মুনযির! আপনি কিসের ভিত্তিতে তা বলেছেন? তিনি বললেন, বিভিন্ন আলামত ও নিদর্শনের ভিত্তিতে- যে সম্পর্কে রাসুলুল্লাহ্ সাল্লাল্লাহু আলাইহি ওয়া সাল্লাম আমাদেরকে অবহিত করেছেন। যেমন, সেদিন সূর্য উদয় হবে। কিন্তু তাতে আলোকরশ্মি থাকবে না। ৫২\n\n➥৫২ - সহিহ মুসলিম, হাদিস নং- ২৬৬৭, হাদিসটি সহিহ\n\n\nশব্দগত কিছু পার্থক্যসহ হাদিসটি সুনানু আবী দাউদ (১২৪৭) ও তিরিমিযি (৭৯৩)-তেও বর্ণিত হয়েছে। ইমাম তিরমিযি বলেন: হাদিসটি হাসান-সহিহ্।\n\n\n* একবার হযরত উমর রাদ্বিয়াল্লাহু আনহু সাহাবায়ে কিরামগণকে লাইলাতুল ক্বদর স¤পর্কে প্রশ্ন করলে কিছু সংখ্যক সাহাবি বললেন, তা শেষ দশকের বিজোড় রাতে। তাঁদের মধ্যে রাসুল পাকের চাচাতো ভাই আব্দুল্লাহ্ ইবনু আব্বাস বললেন যে, লাইলাতুল ক্বদর শেষ দশকে ৭ম রাত্রিতেই। হযরত উমর তাঁকে প্রশ্ন করলেন যে, কিভাবে জানলেন ৭ম রাত্রি? তখন ইবনু আব্বাস বললেন: আল্লাহ্ তা‘আলার কাছে প্রিয় সংখ্যা হলো- ৭। যেমন- আসমান ৭ টি, জমিন ৭টি, ৭টি জিনিস দ্বারা আল্লাহ্ মানুষ সৃস্টি করেছেন, ৭ অঙ্গ দ্বারা সিজদা দিতে হয়, বাইতুল্লাহ্ শরিফ ৭ বার তাওয়াফ করতে হয়, ৭ বার সা‘য়ি করতে হয়, ৭ বার কঙ্কর নিক্ষেপ করতে হয়, কুরআনের কিরাত ৭টি, ইউসুফ আলাইহিস সালাম জেলে ছিলেন ৭ বছর, কুকুর পাত্রে মুখ দিলে ৭ বার ধৌঁত করতে হয়, বংশীয় ৭ শ্রেনীর মহিলাকে বিবাহ করা হারাম, হযরত মুসা আলাইহিস সালাম-এর লাঠি ছিলো ৭ গজ, আল্লাহ ৭ টি বস্তু দ্বারা কসম করেছেন এবং অধিকাংশ বিষয়ই আল্লাহ ৭-এর হিসেবে সৃস্টি করেছেন। তাই হযরত ইবনু আব্বাস বলেছেন, শেষ দশকের ৭ম তথা ২৭ রমাদ্বানই লাইলাতুল কদর। ৫৩\n\n➥৫৩ - তাফসিরে ইবনে আব্বাস, পৃষ্ঠা- ৩৭৭\n\n\n* ইমাম ফখরদ্দিন রাযি বর্ণনা করেন:\n\n\nوقال ابي بن كعب و جماعة من الصحابة السابعة و عشرون\n\n\n-“হযরত উবাই ইবনে কা‘ব ও সাহাবায়ে কিরামগণের এক দল জামা‘আতের মতে ২৭ রমাদ্বানই লাইলাতুল কদর।”৫৪\n\n➥৫৪ - তাফসিরে কাবীর, ৩০/২৯৭\n\n\n* আল্লামা মাহমুদ আলুসি বাগদাদি বলেন:\n\n\nكان عمر و حذيفة و ناس من أصحاب رسول الله لا يشكون أنها ليلة سبع و عشرون\n\n\n-“হযরত উমর, হযরত হুযাইফা এবং রাসুলুল্লাহর সাহাবায়ে কিরামগণের অধিকাংশই বলেন: নিঃসন্দেহে লাইলাতুল ক্বদর ২৭ রমাদ্বানে।” ৫৫\n\n➥৫৫ - তাফসিরে রুহুল মা‘আনী: ৩০/১৯০\n\n\n* আল্লামা ইসমাঈল হাক্কী বর্ণনা করেন:\n\n\nواكثر الاقوال انها السابعة لامارات واخبار تدل على ذلك احدها حديث ابن عباس رضى الله عنهما ان السورة ثلاثون كلمة قوله هى السابعة والعشرون منها ومنها ما قال ابن عباس ايضا ليلة القدر تسعة احرف وهو مذكور فى هذه السورة ثلاث مرات فتكون السابعة والعشرين\n\n\n-অধিকাংশের অভিমতই হলো তা ২৭ রমাদ্বানে। এ ব্যাপারে অনেক নিদর্শন ও খবর (হাদিস) রয়েছে। তন্মধ্যে হযরত আব্দুল্লাহ ইবনু আব্বাস রাদ্বিয়াল্লাহু আনহুর বর্ণনাটি হলো- (তিনি বলেন) সুরা ক্বদরে ৩০ টি কালিমা রয়েছে। আর ‘হিয়া’ কালিমাটি হলো ২৭তম শব্দ। তিনি আরো বলেন: আরবিতে ‘লাইলাতুল ক্বদর’ লিখতে ৯টি অক্ষর প্রয়োজন। আর তা এ সুরায় ৩বার এসেছে। (আর ৩ গুণ ৯ সমান ২৭) সুতরাং লাইলাতুল ক্বদর ২৭ রমাদ্বানেই। ৫৬\n\n➥৫৬ - তাফসিরে রুহুল বায়ান: ৭/৪৮১\n\n\n* ইমাম আ‘যম আবু হানিফা’র বক্তব্যও লাইলাতুল ক্বদর ২৭তম রমাদ্বান।\n\n\nঅতএব, আমরা এ রাতে খুবই গুরুত্বের সাথে আমল করব।\n\n"},{"1":"লাইলাতুল ক্বদরের আলামত","2":"লাইলাতুল ক্বদরের আলামত\n\n\nযে রাতটি লাইলাতুল ক্বদর হবে সেটা চেনার কিছু আলামত বা কিছু নিদর্শনের কথা বিভিন্ন হাদিসে বর্ণিত হয়েছে। সেগুলো হলো-\n\n\n১.        এ রাতটি রমাদ্বান মাসে।\n\n\n২.        এ রাতটি রমাদ্বানের শেষ দশকে।\n\n\n৩.        এটি রমাদ্বানের বেজোড় রাতে হওয়ার সম্ভাবনা বেশী।\n\n\n৪.        এ রাত রমাদ্বানের শেষ সাত দিনে হওয়ার সম্ভাবনা বেশী।\n\n\n৫.        রমাদ্বানের ২৭তম রজনী লাইলাতুল কদর হওয়ার সম্ভাবনা সবচেয়ে বেশী।\n\n\n৬.        ক্বদরের রাত হওয়ার ব্যাপারে সম্ভাবনার দিক থেকে পরবর্তী দ্বিতীয় সম্ভাবনা হল ২৫ তারিখ, তৃতীয় হল ২৯ তারিখে। চতুর্থ হল ২১ তারিখ। পঞ্চম হল ২৩ তারিখের রজনী।\n\n\n৭.        সর্বশেষ আরেকটি মত হল- মহিমান্বিত এ রজনীটি স্থানান্তরশীল। অর্থাৎ প্রতি বৎসর একই তারিখে বা একই রজনীতে তা হয় না এবং শুধুমাত্র ২৭ তারিখেই এ রাতটি আসবে তা নির্ধারিত নয়। আল্লাহর হিকমত ও তাঁর ইচ্ছায় কোন বছর তা ২৫ তারিখে, কোন বছর ২৩ তারিখে, কোন বছর ২১ তারিখে, আবার কোন বছর ২৯ তারিখেও হয়ে থাকে।\n\n\n৮.        রাতটি গভীর অন্ধকারে ছেয়ে যাবে না।\n\n\n৯.        নাতিশীতোষ্ণ হবে। অর্থাৎ গরম বা শীতের তীব্রতা থাকবে না।\n\n\n১০.        মৃদুমন্দ বাতাস প্রবাহিত হতে থাকবে।\n\n\n১১.        সে রাতে ইবাদত করে মানুষ অপেক্ষাকৃত অধিক তৃপ্তিবোধ করবে।\n\n\n১২.        কোন ঈমানদার ব্যক্তিকে আল্লাহ্ স্বপ্নে হয়তো তা জানিয়েও দিতে পারেন।\n\n\n১৩.        ঐ রাতে বৃষ্টি বর্ষণ হতে পারে।\n\n\n১৪.        সকালে হালকা আলোকরশ্মিসহ সূর্যোদয় হবে। যা হবে পূর্ণিমার চাঁদের মত। ৫৭\n\n➥৫৭ - সহিহ ইবনু খুযাইমাহ: ২১৯০; বুখারি: ২০২১; মুসলিম: ৭৬২\n\n"},{"1":"লাইলাতুল ক্বদরে কী আমল করব?","2":"লাইলাতুল ক্বদরে কী আমল করব?\n\n\nরাসুল করিম রাউফুর রাহীম সাল্লাল্লাহু আলাইহি ওয়া সাল্লাম রমাদ্বানের শেষ দশকে অন্যান্য সময়ের চেয়ে বেশি ইবাদত-বন্দেগি করতেন এবং পরিবার-পরিজনকেও ইবাদতে উৎসাহিত করতেন। বুখারির বর্ণনায় এসেছে:\n\n\nعَنْ عَائِشَةَ رضى الله عنها قَالَتْ كَانَ النَّبِيُّ صلى الله عليه وسلم إِذَا دَخَلَ الْعَشْرُ شَدَّ مِئْزَرَهُ وَأَحْيَا لَيْلَهُ وَأَيْقَظَ أَهْلَهُ‏\n\n\n-“হযরত আয়িশা রাদ্বিয়াল্লাহু আনহা থেকে বর্ণিত। তিনি বলেন, যখন রমাদ্বানের শেষ দশক আসত, তখন নবী সাল্লাল্লাহু আলাইহি ওয়া সাল্লাম তাঁর লুঙ্গি মুবারক কষে নিতেন (বেশী বেশী ইবাদতের প্রস্তুতি নিতেন) এবং রাত্র জেগে থাকতেন ও পরিবার-পরিজনকে জাগিয়ে দিতেন।”৫৮\n\n➥৫৮ - সহিহ বুখারি: ২০২৪\n\n\nকাজেই আমাদেরকেও এ সময় খুব বেশি বেশি ইবাদাত করে অতিবাহিত করা উচিত।"},{"1":"লাইলাতুল ক্বদরের বিশেষ দু‘আ","2":"লাইলাতুল ক্বদরের বিশেষ দু‘আ:\n\n\nহাদিস শরিফে এসেছে-\n\n\nعَنْ عَائِشَةَ قَالَتْ قُلْتُ يَا رَسُولَ اللَّهِ أَرَأَيْتَ إِنْ عَلِمْتُ أَىُّ لَيْلَةٍ لَيْلَةُ الْقَدْرِ مَا أَقُولُ فِيهَا قَالَ قُولِي اللَّهُمَّ إِنَّكَ عَفُوٌّ كَرِيمٌ تُحِبُّ الْعَفْوَ فَاعْفُ عَنِّي‏‏ قَالَ هَذَا حَدِيثٌ حَسَنٌ صَحِيحٌ\n\n\n-“হযরত আয়েশা সিদ্দিকা রাদ্বিয়াল্লাহু আনহা থেকে বর্ণিত। তিনি বলেন, আমি বললাম, হে আল্লাহর রাসুল! যদি আমি ‘লাইলাতুল ক্বদর’ জানতে পারি তাহলে সে রাতে কি পড়ব? তিনি বললেন: তুমি বলবে-\n\n\nاللَّهُمَّ إِنَّكَ عَفُوٌّ كَرِيمٌ تُحِبُّ الْعَفْوَ فَاعْفُ عَنِّي\n\n\n(হে আল্লাহ! তুমি সম্মানিত ক্ষমাকারী, তুমি মা‘ফ করতেই পছন্দ করো। অতএব, তুমি আমাকে মা‘ফ করে দাও)।”৫৯\n\n➥৫৯ - ইবনু মাজাহ: ৩৮৫০"},{"1":"লাইলাতুল ক্বদরের নামায","2":"লাইলাতুল ক্বদরের নামায:\n\n\n হাদিস শরিফে আছে, যে ব্যক্তি চার রাক‘আত নামায ক্বদরের রাতে আদায় করবে, এভাবে যে- প্রতি রাক‘আতে ‘সুরা ফাতিহা’র পর ২১ বার ‘সুরা ইখলাস’ পড়বে, আল্লাহ্ তাকে সদ্যজাত শিশুর ন্যয় নিষ্পাপ করে দিবেন এবং বেহেশতের মধ্যে এক সহস্র মনোমুগ্ধকর মহল তৈরী করে দিবেন।\n\n\n অন্য বর্ণনায় এসেছে, হুযুর পাক সাল্লাল্লাহু আলাইহি ওয়া সাল্লাম ইরশাদ করেছেন- যে ব্যক্তি ক্বদরের রাতে চার রাক‘আত নামায আদায় করবে, এ নিয়মে যে- প্রতি রাক‘আতে ‘সূরা ফাতিহা’র পর ‘সুরা ক্বদর’ ও ‘সুরা ইখলাস’ তিনবার পড়বে এবং নামায শেষে সিজ্দায় গিয়ে নিম্নের দু‘আটি কয়েকবার পাঠ করে আল্লাহ্’র দরবারে যা প্রার্থনা করবে, তিনি তাই কবুল করবেন এবং তাঁর প্রতি অসংখ্য রহমত বর্ষণ করবেন।\n\n\n দু‘আটি হল:\n\n\nسُبْحَانَ اللّٰهِ وَالْحَمْدُ لِلّٰهِ وَلَآ اِلٰهَ اِلَّا اللّٰهُ وَاللّٰهُ اَكْبَرُ\n\n\nউচ্চারণ: সুবহ˙া-নাল্লা-হি ওয়াল্ হ˙ামদু লিল্লা-হি ওয়া লা˜ ইলা-হা ইল্লাল্লা-হু ওয়াল্লা-হু আকবার।\n\n\n অপর একটি বর্ণনায় আছে যে, ক্বদরের রজনীতে প্রতি চার রাক‘আত নামাযের পরে নিম্নের দু‘আটি ১০০ বার পাঠ করলে অসংখ্য ছাওয়াব লাভ হবে।\n\n\n দু‘আটি হল:\n\n\nاَللّٰهُمَّ اَنْتَ عَفُوٌّ تُحِبُّ الْعَفْوَ فَاعْفُوْا عَنِّىْ يَاغَفُوْرُ يَاغَفُوْرُ\n\n\nউচ্চারণ: আল্লা-হুম্মাঁ আংতা ‘আফুওভুন্ তুহি˙ব্বুল্ ‘আফওয়া ফা‘ফূ ‘আন্নী ইয়া- গাফূরু, ইয়া- গার্ফূ।\n\n\n নিয়ম:\n\n\nক্বদরের রাতে নামায আদায়ের নিয়ম হল- ইশার নামাযের পরে তারাভিহ্’র নামায আদায় করতঃ বিতর নামায বাদ রেখে দু’ রাক‘আত করে যত বেশি সম্ভব নফল নামায আদায় করবে। নফল নামায শেষে বিতর নামায আদায করবে। প্রতি চার রাক‘আত পরপর নিম্নোক্ত দু‘আটি ১০০ বার পাঠ করবে এবং মুনাজাত করবে।\n\n\n দু‘আটি হল:\n\n\nاَللّٰهُمَّ اِنَّكَ عَفُوٌّ تُحِبُّ الْعَفْوَ فَاعْفُ عَنِّىْ\n\n\nউচ্চারণ: আল্লা-হুম্মাঁ ইন্নাঁকা ‘আফুওভুন্ তুহি˙ব্বুল্ ‘আফওয়া ফা‘ফু ‘আন্নী।\n\n\nঅথবা, পূর্বে বর্ণিত নামাযগুলো আদায় করবে।\n\n\n লাইলাতুল ক্বদর নামাযের নিয়্যত:\n\n\nنَوَيْتُ اَنْ اُصَلِّىَ لِلّٰهِ تَعَالٰى رَكْعَتَىْ صَلَاةِ لَيْلَةِ الْقَدْرِ مُتَوَجِّهًا اِلٰى جِهَةِ الْكَعْبَةِ الشَّرِيْفَةِ اَللّٰهُ اَكْبَرُ\n\n\nউচ্চারণ: নাওয়াইতু আন্ উছাল্লিয়া লিল্লা-হি তা‘আ-লা- রাক‘আতাই ছালা-তি লাইলাতিল্ ক্বাদরি মুতাওয়াজ্জিহান্ ইলা- জিহাতিল্ কা‘বাতিশ্ শারীফাতি আল্লা-হু আকবার।\n\n\nঅথবা, বাংলায় এভাবে নিয়্যাত করবে যে- “আমি আল্লাহ্’র জন্য দু’ রাক‘আত লাইলাতুল ক্বদরের নামায ক্বিবলামূখী হয়ে আদায় করছি।”"},{"1":"অন্যান্য ইবাদাত","2":"অন্যান্য ইবাদাত:\n\n\nএছাড়াও আমরা যে সকল ইবাদাত করতে পারি-\n\n\n🌱        বেশী বেশী কুরআন তিলাওয়াত করা।\n\n\n🌱        দরুদ শরিফ পড়া।\n\n\n🌱        দ্বীনি ইলম শিক্ষা করা বা শিক্ষা দেয়া।\n\n\n🌱        দান-সদকার পরিমাণ বৃদ্ধি করে দেয়া। প্রভৃতি।\n\n\nমহান আল্লাহ্ তা‘আলা আমাদেরকে এ রাতের ফযিলত দান করুন এবং আমাদের জীবনের গুনাহসমূহ মা‘ফ করে দিন। আমীন, বিজা-হি ত্ব-হা ওয় ইয়া-সীন।"}]