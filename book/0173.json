[{"1":"ডাক্তার জাকির নায়েকের গোমরাহীর ওপেন-হার্ট সার্জারী","2":"ডাক্তার জাকির নায়েকের গোমরাহীর ওপেন-হার্ট সার্জারী\n[Open-heart surgery of Dr Zakir Naik\u0027s heresies - written by the Admin]\n"},{"1":"ভূমিকা","2":"ভূমিকা\n\nএই লেখার প্রারম্ভে বলা প্রয়োজন যে টেলি-প্রচারক ডাক্তার জাকির নায়েক সাহেব পেশায় একজন ডাক্তার এবং তিনি ধর্মবিষয়ের স্রেফ কমপ্যারেটিভ রিলিজিয়নে তথা বিভিন্ন ধর্মের পারস্পরিক তুলনামূলক বিচার-বিশ্লেষণ সম্পর্কে পড়াশুনা করেছেন। তাঁর নেই কোনো আরবী ভাষাজ্ঞান, নেই কালাম, ফেক্বাহ, হাদীস, তাসাউফ ইত্যাদি ইসলামী শাস্ত্রে কোনো দক্ষতা। তিনি নিজেই তা স্বীকার করেছেন। অতএব, তাঁর উচিত ছিলো কেবল তাঁর জানা কমপ্যারেটিভ রিলিজিয়ন বিষয়ে নিজেকে সীমাবদ্ধ রাখা এবং ওপরে উল্লেখিত ইসলামী বিদ্যাশাস্ত্রগুলোতে নাক না গলানো; ঠিক যেমনটি করেছিলেন তাঁর শিক্ষাগুরু ও সুন্নীপন্থী প্রচারক মরহূম আহমদ দীদাত সাহেব (দক্ষিণ আফ্রিকা)। কিন্তু তিনি তা না করে তাঁর অ-বিশেষজ্ঞ মতামত ওই সব বিষয়ে প্রদান করেছেন। ফলশ্রুতিতে মুসলিম দুনিয়ার বিভিন্ন ধর্মীয় সংস্থা ও আলেম-উলামা তাঁর গোমরাহী/পথভ্রষ্টতার ব্যাপারে হয়েছেন সোচ্চার। আমরা তাঁর ওই সব গোমরাহী আমাদের এই লেখাতে তুলে ধরবো এবং সেগুলোর ওপেন-হার্ট সার্জারী সুসম্পন্ন করবো, ইনশা’আল্লাহ।\n\nডাক্তার সাহেবের বিভ্রান্তিগুলো নানা ধরনের; মৌলিক আক্বীদা-বিশ্বাস থেকে শুরু করে ফিক্বহী সিদ্ধান্ত দিতে গিয়েও তিনি অনেক ভুল করেছেন। আল্লাহতা’লার গুণগত বৈশিষ্ট্য, শানে রেসালাত, শানে বেলায়াত - এমন কোনো দিক বাকি নেই যা’তে তিনি গোমরাহী প্রচার করেননি। বিপুল পরিমাণ টাকা ব্যয়ে তাঁর পরিচালিত ‘পীস টিভি’র সম্প্রচার দ্বারা তিনি শুধু নিজেই এসব অনৈসলামী মতবাদ প্রচার করেননি, বরঞ্চ কতিপয় অধার্মিক ও অর্থলোভী আলেম-উলামাকেও এই কাজে শরীক করেছেন। বলা বাহুল্য যে, ডাক্তার ও তাঁর সহযোগীবর্গ উগ্র ‘সালাফী’ মতবাদে বিশ্বাসী। এই বিভ্রান্তিকর দর্শন প্রথম পরিবেশন করেন মধ্যযুগে ইবনে তাইমিয়া নামের এক মুফতী। কিন্তু ওই সময় সুন্নীপন্থী উলামা-এ-হক্কানীবৃন্দ তা রদ বা রহিত করেন। এর প্রায় সাড়ে চার শ বছর পরে আরবের নজদ অঞ্চলের আরেক বিভ্রান্ত আলেম মুহাম্মদ ইবনে আবদিল ওয়াহহাব ওই গোমরাহ দর্শন পুনরায় পরিবেশন করেন। অতঃপর সৌদি আরবীয় রাজা-বাদশাহবর্গ তাঁর সেই ভ্রান্ত মতবাদ রাষ্ট্রীয় পৃষ্ঠপোষকতায় সারা বিশ্বে সম্প্রসারণ করেন। সেই ধারাবাহিকতায় ডাক্তার জাকির নায়েক সৌদি সমর্থন নিয়ে ‘সালাফী’ মতবাদের ডিজিটাল সম্প্রচার আরম্ভ করেন। সৌদিদের সাথে তাঁর সখ্যতা ছিলো সর্বজনবিদিত [তবে বর্তমান যুবরাজ সালমান ’সালাফী’ দর্শনের বিরোধী বলে মনে হচ্ছে]। এমতাবস্থায় এ ব্যাপারে অনবধান মুসলিম তরুণ প্রজন্ম ডাক্তার জাকির নায়েকের প্রদত্ত এনেসথেটিকস্ দ্বারা বে-শোধ হয়ে তাঁকে সত্যিকার ইসলামী পণ্ডিত মনে করছে। আমরা এ রকম এক ক্রান্তিকালে সঠিক তথ্য-উপাত্ত তুলে ধরার মহান লক্ষ্য সামনে নিয়ে লেখাটি আরম্ভ করছি। এতে অন্তর্ভুক্ত থাকবে ডাক্তারের গোমরাহীপূর্ণ দর্শনের পাশাপাশি তাঁর বিরুদ্ধে আলেম-উলামাবৃন্দের ফতোয়া এবং আমাদেরও খণ্ডনমূলক দলিলাদি। তরুণ প্রজন্ম যারা সত্য জানতে উন্মুখ, তাদের জন্যে এই লেখাটি সত্যের আলোকবর্তিকা হবে বলে আমরা আশাবাদ ব্যক্ত করি।\n"},{"1":"আক্বীদা-বিশ্বাসগত বিভ্রান্তি","2":"আক্বীদা-বিশ্বাসগত বিভ্রান্তি\n\nআমরা সর্বপ্রথমে ডাক্তার জাকির নায়েকের আক্বীদা-বিশ্বাসগত বিভ্রান্তি ও বিচ্যুতি (গোমরাহী) সম্পর্কে আলোকপাত করবো। এক্ষেত্রে বিভিন্ন মাসলাকের উলামাদের ফতোয়া তুলে ধরাই উত্তম হবে। এসব মাসলাকের কিছু কিছুর সাথে প্রকৃত সুন্নী জামাআতের আক্বীদা-বিশ্বাসগত মিল না থাকলেও ডাক্তারের ব্যাপারে এঁরা সবাই একমত। সেন্ট্রাল মসক্-ডট-কম শিরোনামের একটি ওয়েবসাইটে ভারতীয় দারুল উলূম দেওবন্দ হতে একটি ফতোয়া উপস্থাপন করা হয়েছে, যার অনুবাদ নিচে দেয়া হলো:\n"},{"1":"দারুল উলূম দেওবন্দ","2":"দারুল উলূম দেওবন্দ\n\nপ্রশ্ন: সম্মানিত মুফতীবৃন্দ, সালাম নেবেন। আমি আপনাদের জিজ্ঞেস করছি যে ডাক্তার জাকির নায়েক সম্পর্কে আপনাদের দৃষ্টিভঙ্গি কী? তাঁর আক্বীদা-বিশ্বাস কি আহলে সুন্নাত ওয়াল জামাআতের সাথে সঙ্গতিপূর্ণ? হাদীস ও তাফসীর-সংক্রান্ত তাঁর মতামত নির্ভরযোগ্য কি না? ফেক্বাহ’র ক্ষেত্রে তাঁর পথ ও মত কী? তিনি কোন্ ইমামের অনুসরণ করেন? আমরা কি তাঁর (টেলি-সম্প্রচারিত) আলোচনা শুনতে পারবো এবং সেই অনুযায়ী অনুশীলন করতে পারবো? অনুগ্রহ করে একটি সন্তোষজনক উত্তর দেবেন। আরজ গুজার - রিয়্যাদ আহমদ খাঁন, আতিয়্যা প্রিন্টার্স, উত্তর সু’ইয়া, এলাহাবাদ, ভারত।\n\nউত্তর: ডাক্তার জাকির নায়েক সম্পর্কে অনেক প্রশ্ন ওঠেছে, এটা সেগুলোরই একটা। তাঁর আক্বীদা-বিশ্বাস, ফিক্বহী মাযহাব ও ক্বুরআন-হাদীস সংক্রান্ত ব্যাখ্যাবলীর ওপরে একটি বিস্তারিত জবাব চাওয়া হয়েছে। অতএব, তাঁরই প্রভাষণ ও বক্তব্যের আলোকে একটি বিশদ জবাব এখানে দেয়া হলো।\n\nحامدا ومصليا ومسلما ، الجواب وبالله التوفيق والعصمة      \n\nডাক্তার জাকির নায়েকের প্রভাষণগুলোতে পাওয়া যায় ইসলামের মৌলিক আক্বীদা-বিশ্বাস হতে বিচ্যুতি; আল-ক্বুরআনের তাফসীর তথা ব্যাখ্যা-বিশ্লেষণে (বিকৃতিমূলক) সংযোজন ও বানোয়াট দৃষ্টিভঙ্গি পরিবেশন; বৈজ্ঞানিক গবেষণার প্রতি বিস্ময়ভাব; ইসলাম ধর্মের বিরোধিতায় পশ্চিমা চিন্তাভাবনার সাথে ঐক্য; এবং পূর্ববর্তী পুণ্যাত্মাবৃন্দ হতে মুখ ফিরিয়ে ফিক্বহী সিদ্ধান্তে সংখ্যাগরিষ্ঠ উম্মতের পথ ও মত হতে বিচ্যুতি। অধিকন্তু, তিনি অপতৎপর মুসলিম উম্মাহ’কে মুজতাহিদ ইমামমণ্ডলীর অনুসরণ হতে ফেরাতে; মানুষদেরকে দিয়ে ধর্মীয় প্রতিষ্ঠানগুলো পরিত্যাগে; আর আলেম-উলামার প্রতি মানুষকে বীতশ্রদ্ধ করতে। এ ধরনের কিছু বিচ্যুতি নিচে পেশ করা হলো:\n\n১/- ডাক্তার জাকিরের আক্বীদা-বিশ্বাসগত কতিপয় বিষয় (বিশ্বাস অত্যন্ত সূক্ষ্ম; একটুখানি নড়ে গেলেও কখনো কখনো ঈমানের জন্যে বিপজ্জনক হয়ে ওঠে)।\n\n(ক) “আল্লাহতা’লাকে বিষ্ণু ও ব্রক্ষ্মা নামে ডাকা জায়েয বা বৈধ/অনুমতিপ্রাপ্ত।”\n\nডাক্তার জাকির একটি অনুষ্ঠানে বলেন, “আল্লাহতা’লাকে হিন্দু দেবতা বিষ্ণু মানে প্রভু ও ব্রক্ষ্মা মানে স্রষ্টা নামগুলো ধরে ডাকা জায়েয।এটা এ শর্তে যে কেউ বিষ্ণু সম্পর্কে বিশ্বাস করবেন না যে তাঁর চারটি হাত আছে এবং তিনি পাখির ওপরে চড়েন।” [ডাক্তার জাকির নায়েক প্রণীত ‘Islaam and Universal Brotherhood\u0027 (ইসলাম ধর্ম ও সর্বজনীন ভ্রাতৃত্ব), ৩৩ পৃষ্ঠা]\n\nআল্লাহতা’লাকে আরবী নয় এমন শব্দ দ্বারা আহ্বান করার কোনো অনুমতি-ই নেই। সে সব নাম ধরে তাঁকে ডাকা জায়েয নেই, যেগুলো তাঁর জন্যে সুনির্দিষ্ট নয়। আল্লাহতা’লাকে বিষ্ণু ও ব্রক্ষ্মা নামে কীভাবে ডাকা যায়, যেখানে এগুলো হিন্দু ধর্মের স্পষ্ট প্রতীক?\n\n(খ) “আল্লাহর কথা কী? এটাকে পরীক্ষা করার জন্যে বিজ্ঞান ও প্রযুক্তির পথ গ্রহণ করা প্রয়োজন।”\n\nডাক্তার জাকির একটি অনুষ্ঠানে বলেন, “প্রত্যেকেই বোঝেন যে তাঁর সম্মানিত কেতাব-ই কেবল আল্লাহর বাণী হতে পারে। আপনারা যদি জানতে চান কোন্ কেতাবটি নিশ্চিতভাবে আল্লাহর বাণী, তাহলে চূড়ান্ত পরীক্ষা হচ্ছে আধুনিক বিজ্ঞান ও প্রযুক্তির পথ গ্রহণ করা। তা অাধুনিক বিজ্ঞানের সাথে সামঞ্জস্যপূর্ণ হলেই বুঝবেন সেটা নিশ্চিতভাবে আল্লাহর বাণী।”\n\nالجواب على ثلاثين جوابا على أن ذاكر الهندي وأصحاب فكره منحرفون ضلالا للشيخ يحى الحجورى   \n\nএখানে আমরা জানতে পারি ডাক্তার জাকির নায়েকের গোমরাহীর ঔদ্ধত্য সম্পর্কে; আল্লাহর কেতাব হতে ‍মুখ ফিরিযে নেয়ার ব্যাপারে; তাঁর বিভ্রান্তিকর চিন্তাধারা ও আধুনিক বিজ্ঞানের প্রতি তাঁর বিস্ময় ভাব সম্পর্কেও - যা বিপজ্জনক মাত্রায় পৌঁছেছে। এটা এমনই এক পর্যায়ের যে তিনি প্রতিটি মুহূর্তে পরিবর্তনশীল বৈজ্ঞানিক গবেষণাকে ঐশী গ্রন্থাবলীর, বিশেষ করে পবিত্র আল-ক্বুরআনের বিচারের মাপকাঠি বা মানদণ্ড নির্ধারণ করেছেন। এটার সবচেয়ে বড় প্রমাণ আল্লাহর কালাম তথা বাণী হচ্ছে এর ‘এ’জা-য’ (অসহায় বানিয়ে দেয়া)। এর মাধ্যমে অাল্লাহ (ক্বুরঅানের) বিভিন্ন স্থানে চ্যালেঞ্জ ছুঁড়ে দিয়েছেন।\n\n(গ) “প্রত্যেক ব্যক্তিরই অধিকার রয়েছে ফতোয়া প্রদানের।”\n\nডাক্তার জাকির নায়েক নিজের রচিত ‘Islaam and Universal Brotherhood\u0027 (ইসলাম ধর্ম ও সর্বজনীন ভ্রাতৃত্ব) শীর্ষক পুস্তকের এক জায়গায় বলেন, “যে কারো ফতোয়া দেয়াটা জায়েয/অনুমতিপ্রাপ্ত; কেননা ফতোয়ার অর্থ হলো কারো মতামত ব্যক্ত করা।” [প্রাগুক্ত]\n\nএই বক্তব্যে ডাক্তার জাকির নায়েক সাহেব ফতোয়া দেয়ার মতো এমন একটি গুরুত্বপূর্ণ কাজকে ‘মতামত প্রদানের’ মতো হাল্কা ভাষায় প্রকাশ করেছেন। হাফেয ইবনে কাইয়্যেম আল-জাওযিয়্যার মতানুসারে, (ধর্মীয় পদবীধারী) মুফতী হচ্ছেন শরীয়ত তথা ঐশী বিধানের ব্যাখ্যায় আল্লাহতা’লারই (বাণীর) একজন অনুবাদক; আর তিনি খোদার পক্ষে সই-স্বাক্ষর করার দায়িত্বপ্রাপ্তও।\n\nلم تصلح مرتبة التبليغ بالرواية والفتيا إلا لمن اتصف بالعلم والصدق...وإذا كان منصب التوقيع عن الملوك بالمحل الذي لا ينكر فضله ولا يجهل قدره...فكيف بمنصب التوقيع عن رب الأرض والسماوات ، فحقيق بمن أقيم في هذا المنصب أن بعد له عدته ويتأهب له أهبته وأن يعلم فدر المقام الذي أقيم فيه . إعلام الموقعين ٩١/١\n\nএই বিষয়টির বৈধতা ডাক্তার জাকির শুধু নিজের জন্যেই রাখেননি, বরং প্রত্যেকের জন্যেও এর অনুমতি দিয়েছেন। তিনি নিম্নবর্ণিত ক্বুরআনের আয়াত ও রাসূলুল্লাহ সাল্লাল্লাহু আলাইহে ওয়া সাল্লামের হাদীস শরীফকে সম্পূর্ণভাবে অবজ্ঞা করেছেন -\n\n فاسألوا اهل الذكر إن كنتم لا تعلمون \n\n”তোমরা না জানলে জ্ঞানীদের কাছে জিজ্ঞেস করে শেখো।” [আল-আয়াত]\n\nمن أفتى بغير علم كان إثمه على من أفتاه . أخرجه أبو داؤد في سننه ٣٥٩ رقم ٣٦٥٩٣، باب تفسير القرآن عن رسول الله صلى الله عليه وسلم\n”যে ব্যক্তি জ্ঞান না থাকা সত্ত্বেও ফতোয়া দেয়, সে ওই ফতোয়ার পাপের দায় বহন করবে।” [সুনানে আবূ দাউদ, রাসূল (দ:) হতে ক্বুরআন তাফসীর অধ্যায়]\n\n২/- ক্বুরআন মজীদের তাফসীর সংক্রান্ত ডাক্তারের নিজস্ব ব্যাখ্যা-বিশ্লেষণ উপস্থাপন তথা অর্থের বিকৃতি সাধন খুবই সূক্ষ্ম। একজন মুফাসসির বা ব্যাখ্যাকারী আয়াতে করীমায় ব্যক্ত আল্লাহতা’লার উদ্দেশ্য নির্ধারণ করেন এই মর্মে যে আল্লাহ এ কথা বলতে চেয়েছেন। অতএব, কোনো অযোগ্য লোকের জন্যে এই শাস্ত্রে নাক গলানো ভীষণ বিপজ্জনক একটি ব্যাপার। কেননা একটি হাদীস শরীফে প্রিয়নবী (দ:) এরশাদ ফরমান - \n\nمن قال في القرآن برأيه فأصاب فقد أخطأ. أخرجه الترمذى رقم٢٧٧٦\n \n“যে ব্যক্তি নিজের (মনগড়া) সিদ্ধান্ত অনুসারে আল-ক্বুরআনের তাফসীর/ব্যাখ্যা করে, সে সঠিক অর্থ পেলেও ভুল করেছে বলে বিবেচিত হবে।” [তিরমিযী]\n\nঅপর একটি বর্ণনায় এসেছে - \n\nمن قال في القرآن برأيه فليتبوأ مقعده من النار . أخرجه الترمذى ١٩٩/٥ رقم ٢٩٥١\n \n“যে ব্যক্তি নিজের (মনগড়া) সিদ্ধান্ত অনুসারে আল-ক্বুরআনের ব্যাখ্যা করে, সে জাহান্নামকে নিজের আবাসস্থল বানিয়ে নেয়।” [তিরমিযী]\n\nএই কারণেই মুফাসসির হওয়ার জন্যে অনেকগুলো শর্ত রয়েছে। যেমন - তাঁকে ক্বুরআন মজীদের আয়াতগুলো সম্পর্কে সম্যক অবগত হতে হবে; হুযূরের (দ:) আহাদীস সম্পর্কেও গভীর জ্ঞান থাকতে হবে; আরবী ভাষা ও ব্যাকরণ, বাক্যরীতি, ভাষার রূপতত্ত্ব, বাগ্মিতা ও স্বচ্ছতা ইত্যাদি সম্পর্কেও তাঁকে জানতে হবে [বঙ্গানুবাদকের নোট: বিশেষ করে রূহানী তথা আধ্যাত্মিক জ্ঞান থাকতে হবে, যাতে আল্লাহ ও তাঁর রাসূল (দ:) কী বলেছেন তা তিনি বুঝতে পারেন]। ডাক্তার জাকিরের ক্ষেত্রে এসব শর্তের কোনোটাই প্রয়োজনীয় মাত্রায় পূরণ হয়নি; তিনি আরবী ব্যাকরণ জানেন না যা তাঁর জানা উচিত ছিলো; আর আহাদীস কিংবা আরবী ভাষায় বাগ্মিতা ও স্বচ্ছতা\nসম্পর্কেও তিনি গভীর জ্ঞান রাখেন না [এগুলোর সবই পরবর্তী পর্যায়ে উদাহরণ সহকারে স্পষ্ট করা হবে]। পক্ষান্তরে, গোমরাহীর অতল গহ্বরে পতিত হওয়ার সকল কারণ ডাক্তার জাকিরের মাঝে পুরো মাত্রায় পরিদৃষ্ট হয়েছে; যথা - রাসূলুল্লাহ (দ:), সাহাবা কেরাম (রা:) ও তাবেঈন (রহ:)-বৃন্দ হতে বর্ণিত তাফসীর হতে মুখ ফিরিয়ে নেয়া, যুগের চিন্তা-চেতনার প্রতি ঝোঁক এবং আল-ক্বুরআনের বিষয়বস্তুকে ভুল বোঝা ইত্যাদি। এমতাবস্থায় তিনি অনেকগুলো আয়াতে করীমাকে তাঁর ওই অজ্ঞতাপ্রসূত বিরোধিতা করার উপলক্ষ হিসেবে গ্রহণ করেছেন। এগুলোর কিছু উদাহরণ নিচে দেয়া হবে।\n\n\n(ক) ডাক্তার জাকির নায়েক الرجال قوامون على النساء - আয়াতটির তাফসীর প্রসঙ্গে বলেন, “লোকে বলে (আয়াতোক্ত) ‘ক্বাওওয়াম’ শব্দটি এক স্তর উঁচু হওয়ার অবস্থাকে উদ্দেশ্য করে। তবে বাস্তবে ‘ক্বাওওয়াম’ শব্দটি উৎপন্ন হয়েছে ‘এক্বা’মাহ’ হতে। এক্বা’মাহ অর্থ উঠে দাঁড়ানো। অতএব, এক্বা’মাহ শব্দটির মানে হলো দায়িত্বের ক্ষেত্রে এক স্তর উঁচুতে অবস্থান, কিন্তু তা গুণগত বৈশিষ্ট্যের ক্ষেত্রে নয়।” [জাকির নায়েকের প্রভাষণসমূহ, ২৯৫ পৃষ্ঠা, ফরীদ বুক ডিপো]\n\nডাক্তার জাকির নায়েক নারী-পুরুষের সাম্যবিষয়ক পশ্চিমা দৃষ্টিভঙ্গির সমর্থনে তাঁর নিজস্ব (মনগড়া) তাফসীর তৈরি করেছেন এবং এরই ফলশ্রুতিতে পুরুষদের গুণগত বৈশিষ্ট্যের পর্যায়কে তিনি নাকচ করে দিয়েছেন। প্রসঙ্গতঃ ইবনে কাসীর ওপরোক্ত আয়াতের তাফসীরে লেখেন - \n\nأى الرجل قيم على المرأة أى هو رئيسها وكبيرها والحاكم عليها ، مؤدبها إذا اعوجت \n  \nঅর্থ: স্ত্রীর সামনে তার স্বামীর মর্যাদা হচ্ছে একজন নেতা ও (শ্রদ্ধেয়) শাসকের মতো; প্রয়োজনের সময় স্বামী তার স্ত্রীকে যথাযথ পন্থায় শ্রদ্ধাশীলতার আদব-কায়দা শিক্ষা দেন। ইবনে কাসীর وللرجال عليهن درجة - এর তাফসীরে লেখেন - \n\nوللرجال عليهن درجة أى في الفضيلة في الخلق والمنزلة وطاعة الأمر والإنفاق والقيام بالمصالح والفضل في الدنيا والآخرة . ٦١٠/١\n\nঅর্থাৎ, “গুণগত বৈশিষ্ট্য, মর্যাদা, (খোদার) আনুগত্য ইত্যাদি ক্ষেত্রে স্বামী তার স্ত্রীর চেয়ে উঁচ্চস্তরের।\n\nডাক্তার জাকির নায়েকের (মনগড়া) তাফসীর হাদীস শরীফেরও খেলাফ। মহানবী (দ:) এরশাদ করেন:\n\nلو كنت آمرا أحدا أن يسجد لأحد ، لأمرت النساء أن يسجدن لأزواجهن. أخرجه أبو داؤد \n\nঅর্থ: আল্লাহ ভিন্ন কাউকে সেজদা করার অনুমতি থাকলে আমি নারীদের প্রতি তাদের স্বামীদেরকে সেজদা করতে আদেশ করতাম। [আবূ দাউদ]\n\nস্বামীদের যদি তাদের স্ত্রীদের ওপরে মর্যাদা না থাকতো, তাহলে কেন রাসূলে পাক (দ:) নারীদেরকে তাদের স্বামীদের প্রতি সর্বোচ্চ সম্মানের চিহ্নস্বরূপ সেজদার আদেশ করতে চেয়েছিলেন?\n\n(খ) ডাক্তার জাকির নায়েকের প্রতি একটি প্রশ্ন করা হয়: “ক্বুরআন মজীদে বিবৃত হয়েছে যে মায়ের গর্ভে সন্তানটি ছেলে না মেয়ে তা একমাত্র আল্লাহতা’লাই জানেন। কিন্তু বিজ্ঞানের অনেক উন্নতি হয়েছে এবং আমরা বর্তমানে আলট্রা-সনোগ্রাফির মাধ্যমে সহজে এটা নির্দিষ্ট করতে পারি। এমতাবস্থায় অালোচ্য আয়াতটি চিকিৎসা বিজ্ঞানের সাথে সাংঘর্ষিক নয় কি?”\n\nডাক্তার জাকির উত্তর দেন, “এটা ঠিক যে এই আয়াতখানির বিভিন্ন অনুবাদ ও ব্যাখ্যা-বিশ্লেষণে উল্লেখ করা হয়েছে একমাত্র আল্লাহ-ই জানেন মায়ের গর্ভে শিশুটি ছেলে না-কি মেয়ে। তবে আরবী আয়াতটি অধ্যয়ন করুন এবং এতে আপনারা দেখতে পাবেন যে ছেলে না মেয়ে অভিব্যক্তিটি আরবী শব্দে ব্যবহৃত হয়নি। বাস্তবতা হলো, ক্বুরআন মজীদে (স্রেফ) বলা হয়েছে মাতৃগর্ভে কী আছে। এই জ্ঞানটি শুধু আল্লাহর কাছে নিহিত। বহু মোফাস্সেরীন (তাফসীরবিদ) এটা ভুল বুঝেছেন এবং এর অর্থ করেছেন মায়ের গর্ভে শিশুটি ছেলে না মেয়ে, সে সম্পর্কে স্রেফ আল্লাহ-ই (ভালো) জানেন। এটা ভুল ব্যাখ্যা। এই আয়াতটি গর্ভস্থ ভ্রূণ ছেলে না মেয়ে, সে সম্পর্কে ইঙ্গিত করে না, বরঞ্চ শিশুটির প্রকৃতি সম্পর্কে ইশারা করে এ মর্মে, সে তার পিতামাতার জন্যে (খোদায়ী) রহমত/করুণা হবে, না শাস্তি?” [ডাক্তার জাকির নায়েক কৃত ইসলামের প্রতি ৪০টি আপত্তি, ১৩০ পৃষ্ঠা, আরীব পাবলিকেশন্স, দিল্লী]\n\nডাক্তার জাকির নায়েক তাঁর প্রদত্ত এই উত্তরে বৈজ্ঞানিক গবেষণার প্রতি বিস্ময় ভাবাচ্ছন্ন এবং স্পষ্ট অভিযোগটি হতে নিজের গা বাঁচানোর জন্যে সাহাবা-এ-কেরাম (রা:) ও তাবেঈন (রহ:)’বৃন্দের তাফসীরকে পাশ কাটিয়ে সর্বজনজ্ঞাত অর্থকে প্রত্যাখ্যান করেছেন। তিনি সমালোচনা করেছেন এই বলে যে বহু মুফাস্সেরীন ভুল করেছেন। ডাক্তার জাকিরের ব্যাখ্যাকৃত অর্থটি হচ্ছে ‘মা’ মওসূল’। অনেক মোফাস্সেরীন এটাকে প্রথম অর্থের আওতাধীন সম্ভাবনা হিসেবে উল্লেখ করেছেন। তবে দ্বিতীয় অর্থটিকে প্রত্যাখ্যান করাটা সঠিক নয়। ডাক্তার জাকির নায়েক যে গভীর ভাবনায় নিমগ্ন হন না এবং সাহাবা-এ-কেরাম (রা:) ও তাবেঈন (রহ:)’বৃন্দের বক্তব্য হতে মুখ ফিরিয়ে নেন, এ ঘটনায় তা স্পষ্ট প্রমাণিত। এটা এ কারণে যে ডাক্তার জাকির যে অর্থকে নাকচ করেছেন, সূরা রা’আদের ৮ম আয়াতটি তার দিকে ইঙ্গিত করেছে। এরশাদ হয়েছে - \n\nالله يعلم ما تحمل كل انثى وما تغيض الأرحام وما تزداد. الرعد ٨\n\nঅর্থ: আল্লাহ জানেন যা কিছু কোনো স্ত্রী প্রজাতির (মানে নারীর) গর্ভে থাকে এবং তাতে যা কিছু কমে বা বাড়ে। [আল-আয়াত]\n\nবিখ্যাত তাবেঈ ও মুফাস্সির ইমাম ক্বাতাদা (রহ:)-ও একই অর্থ বর্ণনা করেন: \n\nفلا يعلم ما في الأرحام أذكر أم أنثى الخ\n\nঅর্থ: একমাত্র আল্লাহরই প্রকৃত জ্ঞান রয়েছে গর্ভস্থ সন্তানটি ছেলে না মেয়ে।\n\nএকইভাবে ইবনে কাসীর এটা উল্লেখ করেছেন নিজের তাফসীরগ্রন্থের ৬ষ্ঠ খণ্ড, ৩৫৫ পৃষ্ঠায়; আল্লামা নাসাফী তাঁর ‘তাফসীরে মাদারেক’, ৩য় খণ্ড, ১১৬ পৃষ্ঠায়; এবং শওকানী নিজ ফাতহুল ক্বাদীর পুস্তকের ৫ম খণ্ড, ৪৯৮ পৃষ্ঠায়। কিন্তু ডাক্তার জাকির নায়েক এই মহান মুফাস্সির-মণ্ডলীর ব্যাখ্যা-বিশ্লেষণে উল্লেখিত অর্থকে ভ্রান্ত শ্রেণিভুক্ত করেছেন। তিনি নিজের কৃত অর্থকে তর্কাতীত হিসেবে গ্রহণ করেছেন এবং এটাকে একগুঁয়েভাবে সমর্থন করছেন।\n"},{"1":"সঠিক উত্তর","2":"সঠিক উত্তর:  \n: \nএই আয়াতের লক্ষ্য ও উদ্দেশ্য হলো আল্লাহতা’লার অদৃশ্য জ্ঞানকে (এলম-এ-গায়েব) সপ্রমাণ করা; আর এলমে গায়ব বাস্তবে সেই নিশ্চিত জ্ঞানকে বোঝায়, যা কোনো প্রকাশ্য/স্পষ্ট কারণ বা অসীলা অথবা হাতিয়ার ছাড়া লাভ হয়। ডাক্তারদের দ্বারা হাতিয়ার/যন্ত্রপাতির সাহায্যে লব্ধ জ্ঞান সুনিশ্চিত জ্ঞান নয়; আর তা বিনা যন্ত্রপাতিতেও অর্জন করা হয় না। এটা যন্নি (অস্পষ্ট) এবং যন্ত্রপাতির সাহায্যেই কেবল অর্জিত হয়। অতএব, আল্ট্রা-সনোগ্রাফি’র সহায়তায় যে যন্নি জ্ঞান লাভ হয়, তা ক্বুরআনী আয়াতটির প্রতি আপত্তি উত্থাপন করে না।\n\n(গ) يا ايها النبى إذا جائك المؤمنت يبايعنك على ان لا يشركن بالله شيئا. الممتحنة ١٢ - ডাক্তার জাকির নায়েক এই আয়াতটি সম্পর্কে বলেন: “এখানে ‘বাই’য়াত’ শব্দটি ব্যবহৃত হয়েছে। বাই’য়াত শব্দটি আমাদের সময়কার নির্বাচনের অন্তর্নিহিত অর্থ বহন করে। এটা এ কারণে যে মহানবী (দ:) আল্লাহতা’লারই প্রেরিত পয়গম্বর এবং সরকারপ্রধান। ‘বাই’য়াত’ মানে হলো তাঁকে সরকারের প্রধান হিসেবে গ্রহণ করা। ইসলাম ধর্ম ওই সময় নারীকে ভোট দেয়ার অধিকার দেয়।” [ইসলামে নারী অধিকার (The rights of women in Islaam), ৫০ পৃষ্ঠা, প্রণেতা - ডাক্তার জাকির নায়েক]\n\nএখানেও ডাক্তার জাকির নায়েক ভ্রান্ত ধারণার বশবর্তী হয়েছেন। তিনি নারীর ভোটাধিকার প্রমাণের মানসে বিবৃত করেছেন যে রাসূলে খোদা (দ:)’র কাছে মহিলাদের বাই’য়াত (আনুগত্যের শপথ) গ্রহণটি ছিলো বর্তমানকালের গণতান্ত্রিক ব্যবস্থায় নির্বাচনেরই প্রাচীন একটি পদ্ধতি। গণতন্ত্রের বাস্তবতা (মানে সংখ্যাগরিষ্ঠের জয়) সম্পর্কে যাঁরা জানেন, তাঁরা স্পষ্ট বোঝেন যে ডাক্তার জাকিরের এ ব্যাখ্যাটি আসল ঘটনার একেবারেই পরিপন্থী এবং ক্বুরআন তাফসীরশাস্ত্রে তাঁরই বুদ্ধির স্রেফ অপচয় ছাড়া কিছু নয়। কেননা আধুনিক গণতান্ত্রিক ব্যবস্থা অনুসারে প্রত্যেকেরই রাষ্ট্রপতি (বা প্রধানমন্ত্রী) নির্বাচন করার ভোটাধিকার আছে। কেউ সংখ্যাগরিষ্ঠের ভোট অর্জন করতে না পারলে রাষ্ট্রপতি/প্রধানমন্ত্রী হতে পারবেন না। বাই’য়াত গ্রহণ যদি প্রকৃতপ্রস্তাবে ভোট পাওয়ার ব্যাপার হতো, তাহলে সাহাবা-এ-কেরাম (রা:)’এর পক্ষে কি রাসূলুল্লাহ (দ:)’এর নেতৃত্বকে প্রত্যাখ্যান করার সুযোগ ছিলো? \n\n(ঘ) يا أخت هارون ما كان أبوك امرأ سوء وما كانت أمك بغيا . مريم ٢٨ - সূরা মরিয়মের ২৮ আয়াত (হে হারূনের বোন! তোমার পিতা মন্দ লোক ছিলো না এবং না তোমার মাতা ব্যভিচারিনী) সম্পর্কে ভুল বুঝে যে সর্বজনবিদিত আপত্তি উত্থাপিত হয়ে থাকে এ মর্মে, হযরত মরিয়ম রাদ্বিয়াল্লাহু আনহা পয়গম্বর হারূন আলাইহিস্ সালামের বোন নন এবং তাঁদের মধ্যে এক সহস্র বছরের ব্যবধান বিদ্যমান, সে সম্পর্কে ডাক্তার জাকির নায়েক বলেন, “খৃষ্টান মিশনারীবৃন্দ দাবি করেন যে রাসূলে পাক (দ:) পয়গম্বর ঈসা (আ:)’র মাতা মরিয়ম (রা:) ও পয়গম্বর হারূন (আ:)’এর বোন মরিয়মের মধ্যে পার্থক্য নির্ণয় করতে পারেননি; অথচ ‘উখতু’ আরবী শব্দটির অর্থ সন্তানও হয়। এই কারণেই মানুষেরা মরিয়ম (রা:)’কে বলেছিলেন ‘ওহে হারূনের সন্তানেরা।’ বাস্তবিকপক্ষে এটা পয়গম্বর হারূন (রা:)’এর সন্তানদেরকে উদ্দেশ্য করেছে।” [ডাক্তার জাকির রচিত ‘ইসলামের প্রতি ৪০টি আপত্তি’ (Forty objections on Islaam)]\n\nএটা আহাদীস (হাদীসশাস্ত্র) ও আভিধানিক ক্ষেত্রে ডাক্তার জাকিরের অজ্ঞতারই বহিঃপ্রকাশ। এর খণ্ডনে মুসলিম শরীফের হাদীসটি-ই যথেষ্ট। আরবী এবারত:\n\nعن المغيرة بن شعبة قال : لما قدمت نجران سألونى ، فقالوا : إنكم تقرأون يا أخت هارون وموسى قبل عيسى بكذا وكذا ، فلما قدمت على رسول الله صلى الله عليه وسلم سألته عمن ذلك فقال : إنهم كان يسمون بأنبيائهم والصالحين قبلهم . مسلم ١٧١/٦ دار الجيل بيروت رقم ٥٧٢١  \n\nপ্রিয়নবী (দ:) ১৪০০ বছর আগেই এই আয়াতটি সম্পর্কে স্পষ্ট ব্যাখ্যা দিয়েছেন। হাদীসটির সংক্ষিপ্ত বিবরণ হলো এই যে, পয়গম্বর ঈসা (আ:)’র মাতা মরিয়ম (রা:) পয়গম্বর মূসা (আ:)’র ভাই পয়গম্বর হারূন (আ:)’এর বোন ছিলেন না, বরঞ্চ পয়গম্বর ঈসা (আ:)’র মা মরিয়ম (রা:)’র ভাইয়ের নামও ছিলো হারূন; বিশেষতঃ এসব মানুষ নিজেদের নাম রাখতেন আম্বিয়া (আ::) ও পুণ্যবান ব্যক্তিত্বদের নামের অনুসরণে। এ থেকে আমরা জানতে পারি এটা কোনো নতুন উত্থাপিত আপত্তি নয়; আর এর উত্তর দেয়ার জন্যে কোনো মিথ্যে বানিয়ে নেয়ারও কোনো দরকার নেই (যা ডাক্তার জাকির নায়েক করেছেন)।\n\nআহাদীস তথা হাদীসশাস্ত্র সম্পর্কে ডাক্তার জাকির নায়েক এতোখানি অজ্ঞ যে তিনি আহাদীস ও তাফসীরের বাস্তবতা তথা মর্মবাণী অনুধাবনের চেষ্টা করার পরিবর্তে মিথ্যে ব্যাখ্যা-বিশ্লেষণ বানিয়ে নিয়েছেন।\n\n(ঙ) وَٱلأَرْضَ بَعْدَ ذَلِكَ دَحَاهَا (এবং এরপর জমিনকে প্রসারিত করেছেন; আল-ক্বুরআন ৭৯:৩০) - এই আয়াতটি সম্পর্কে ডাক্তার জাকির বলেন, “এখানে ডিমের ক্ষেত্রে ব্যবহৃত আরবী শব্দটি হচ্ছে ‘দাহাহা’। এটা উট পাখির ডিমকে উদ্দেশ্য করেছে। উট পাখির ডিমের আকৃতি পৃথিবীর মতোই গোলাকৃতি। অতএব, আল-ক্বুরআন নির্ভুলভাবে পৃথিবীর আকৃতি ব্যক্ত করেছে। (কেননা) ক্বুরআন যখন অবতীর্ণ হয়েছিলো, তখন ভ্রান্ত ধারণা প্রচলিত ছিলো যে দুনিয়া সমতল/চেপ্টা।” [জাকির নায়েকের প্রভাষণসমূহ, ক্বুরআন ও আধুনিক বিজ্ঞান, ৭৩-৪ পৃষ্ঠা]\n\nএখানেও ডাক্তার জাকির নায়েক বৈজ্ঞানিক দৃষ্টিভঙ্গির প্রতি একদম বিস্ময়াভিভূত। দুনিয়ার আকৃতি সম্পর্কে গবেষণা করতে গিয়ে তিনি ভ্রান্ত সিদ্ধান্ত গ্রহণের মাধ্যমে আয়াতে করীমাটির ব্যাপারে নিজের মনগড়া ব্যাখ্যা পেশ করেছেন। আল-ক্বুরআনের বিষয়বস্তু (যা’তে অন্তর্ভুক্ত রয়েছে তওহীদ ও রেসা’লাত এবং এতদসংশ্লিষ্ট সকল বিষয়), তা উপলব্ধি না করার দরুন-ই এটা হয়েছে। অতএব, (আয়াতোল্লিখিত) ‘দাহাহা’ শব্দটি আরবী ভাষায় বোঝায় প্রসারিত হওয়া। এই অর্থানুযায়ী ‘দাহাহা’ শব্দের অনুবাদ ও তাফসীর হলো, পৃথিবী ও এতে অবস্থিত যাবতীয় সৃষ্টির প্রসার [দেখুন তাফসীরে ইবনে কাসীর]। এই শব্দটি ও এর ধাতু ডিমের অর্থ বোঝায় না।\n\n৩/- আহাদীস সম্পর্কে অজ্ঞতা\n\nআহাদীসের রত্নভাণ্ডার সম্পর্কে মূর্খতার দরুন ডাক্তার জাকির এমন কিছু (মনগড়া) ফতোয়ার উদ্ধৃতি দিয়েছেন যা সহীহ হাদীসেরই পরিপন্থী। অধিকন্তু, অনেক ক্ষেত্রে বেশ কিছু সংখ্যক হাদীসের অস্তিত্ব থাকলেও ডাক্তার নায়েক বলেন যে সেগুলোর কোনো প্রমাণ-ই নেই (মানে তিনি দলিল অস্বীকার করেছেন)। নিচে ডাক্তার নায়েকের মূর্খতা অথবা ইচ্ছাকৃতভাবে আহাদীস অস্বীকারের উদাহরণ পেশ করা হলো:\n\n(ক) হায়য/ঋতুস্রাব অবস্থায় নারীদের ক্বুরআন তেলাওয়াতের অনুমতি:\n\nএকটি অনুষ্ঠানে (সম্ভবতঃ পীস টিভিতে) ডাক্তার জাকির হায়য-সম্পন্ন নারীদের সম্পর্কে বলেন, “আল-ক্বুরআন ও হাদীস শরীফে নামায/সালাত সম্পর্কে নিষেধ করা হয়েছে বটে, তবে এ কথা কোথাও মানা করা হয়নি যে মহিলারা ক্বুরআন তেলাওয়াত করতে পারবেন না।”\n\nঅথচ তিরমিযী শরীফে একটি স্পষ্ট হাদীসে এ ব্যাপারে নিষেধাজ্ঞা এসেছে - لا تقرأ الحائض ولا الجنب شيئا من القرآن \nঅর্থাৎ, “হায়য ও জনাবাত/নাপাকী অবস্থায় কোনো নারীর ক্বুরআন তেলাওয়াত করা নিষেধ।”\n\nঅতএব, স্পষ্ট সহীহ হাদীসের উপস্থিতি সত্ত্বেও ডাক্তার জাকির নায়েক নিজের ভ্রান্ত দাবি উত্থাপন করেছেন এবং দলিল প্রত্যাখ্যান করেছেন।\n\n(খ) অাহনা’ফ (পূর্ববর্তী মুজতাহিদ ইমাম)-বৃন্দের কাছে এ মর্মে কোনো প্রমাণ নেই যে (শরীরের) রক্ত প্রবাহের দরুন অযূ ভেঙ্গে যায়।\n\nরক্ত প্রবাহের কারণে অযূ ভাঙ্গে কী ভাঙ্গে না, এই বিষয়ে একটি প্রভাষণে আলোচনাকালে ডাক্তার জাকির নায়েক বলেন, “কতিপয় ‘উলামা’, বিশেষ করে হানাফী ফেক্বাহবিদবৃন্দ, অভিমত ব্যক্ত করেন যে শরীরের রক্ত প্রবাহের দরুন অযূ ভেঙ্গে যায়। কিন্তু সালাত/নামাযে রত অবস্থায় কারো রক্ত ঝরলে তিনি কী করবেন? এই প্রশ্নের উত্তর দেয়া হয়েছে (আহনা’ফ-বৃন্দের) একটি বিস্তারিত ফতোয়ায়। তবে তাতে এই দৃষ্টিভঙ্গির পক্ষে কোনো প্রামাণ্য দলিল নেই।” [জাকির নায়েকের বাস্তবতা, ২১৪ পৃষ্ঠা, মাকতাবাহ মদীনা, দেওবন্দ]\n\nএখানে ডাক্তার নায়েক হানাফী ফেক্বাহ’র বিষয়ে ‘উলামা’বৃন্দের বিরুদ্ধে অভিযোগ উত্থাপন করেছেন যে তাঁরা রক্ত প্রবাহের কারণে অযূ ভেঙ্গে যায় মর্মে (মনগড়া) ফতোয়া দিয়েছেন। অথচ এ বিষয়ে অনেক আহাদীস (হাদীসসমূহ) বিদ্যমান। অধিকন্তু, হযরতে সাহাবায়ে কেরাম (রা:)’এরও এই অনুযায়ী অনুশীলন ছিলো। নিচের বর্ণনাগুলো অধ্যয়ন করুন:\n\nأخرج البخاري عن عائشة رضي الله عنها قالت : جائت فاطمة بنت أبي حبيش إلى النبي صلى الله عليه وسلم فقالت : يا رسول الله! إني امرأة أستحاض فلا أطهر ، أفأدع الصلاة؟ قال : لا ، إنما ذلك عرق وليست بالحيضة ، فإذا أقبلت الحيضة فدعى الصلاة وإذا أدبرت فاغسلي عنك الدم قال هشام : قال أبي ثم توضئي لكل صلاة حتى يجيئ ذلك الوقت. إذا رعف أحدكم في صلاتة فلينصرف فليغسل عنه الدم ثم ليعد وضوءه ويستقبل صلاته أخرجه الدار قطني.\n\nসারমর্ম: নামায আদায়কালে কারো নাকে রক্তক্ষরণ হলে তাঁকে রক্ত ধুয়ে ফেলতে হবে এবং তারপর পুনরায় অযূ করতে হবে। [দা’রু ক্বুতনী]\n\nعن زيد بن ثابت رضي الله عنه الوضوء من كل دم سائل . أخرجه ابن عدي في الكامل (نصب الراية للإمام الزيلعي ٣٧⁄١\n\nসারমর্ম: রক্তক্ষরণের দরুন অযূ বাধ্যতামূলক হয়। \n\nএই রওয়ায়াতগুলো এবং অন্যান্য বর্ণনা থাকা সত্ত্বেও ডাক্তার নায়েক নিজের অজ্ঞতা স্বীকার করে নেননি, বরং এজতেহাদ দাবি করেছেন এ কথা বলে যে রক্তক্ষরণ দ্বারা অযূ ভেঙ্গে যায় মর্মে কোনো দালিলিক প্রমাণ-ই নেই। \n\n(গ) পুরুষ ও নারীর নামায পড়ার পদ্ধতির মাঝে পার্থক্যকরণ অনুমতিপ্রাপ্ত নয়\n\n(উক্ত বইয়ের) আরেক স্থানে ডাক্তার জাকির পুরুষ ও নারীর মধ্যকার সালাতের পার্থক্যের প্রসঙ্গে বলেন, “পুরুষদের থেকে পৃথক কোনো পদ্ধতিতে নারীদের নামায আদায়ের আদেশসম্বলিত কোনো সহীহ ও প্রতিষ্ঠিত হাদীস বিদ্যমান নেই। উল্টো সহীহ বুখারীতে এমন একটি রওয়ায়াত/বর্ণনা এসেছে, যা’তে হযরতে উম্মে দারদা (রা:) বিবৃত করেছেন যে (নামাযের) ‘আত-তাহিয়্যাত’-কালীন বৈঠকে পুরুষদের মতোই নারীদের বসার পক্ষে একটি আদেশ বিদ্যমান।”\n\nএখানে ডাক্তার জাকির দুটো সম্পূর্ণ ভ্রান্ত অভিমত ব্যক্ত করেছেন:\n\n১. পুরুষ ও নারীর সালাত আদায় পদ্ধতির মাঝে কোনো পার্থক্য নেই; এবং\n২. রাসূলুল্লাহ (দ:) আদেশ করেছেন নারীরা যেনো পুরুষদের মতোই (উক্ত বৈঠকে) বসেন।\n\nপ্রথম বক্তব্যটি পেশ করে ডাক্তার জাকির পুরুষ ও নারীর মধ্যকার সালাত পদ্ধতির পার্থক্যের ব্যাখ্যাসম্বলিত সমস্ত আহাদীস-ই অস্বীকার করেছেন। (পক্ষান্তরে) কিছু এতদসংক্রান্ত রওয়ায়াত নিচে প্রদান করা হলো:\n\nأخرج البخاري عن النبي عليه السلام أنه قال يا أيها الناس! ما لكم حين نابكم شيئ في الصلاة ، أخذتم في التصفيق ، إنما التصفيق للنساء. ١٧٤⁄١ رقم ٦٨٤\nعن وائل بن حجر قال لي رسول الله صلى الله عليه وسلم يا وائل بن حجر! إذا صليت فاجعل يديك حذاء أذنيك والمرأة تجعل يديها حذاء ثدييها. المعجم الكبير للطبراني\nعن يزيد بن أبي حبيب أن رسول الله صلى الله عليه وسلم مر على امرأتين تصليان فقال : إذا سجدتما فضما بعض اللحم إلى الأرض ، فإن المرأة ليست في ذلك كالرجل . أخرجه أبو داؤد مرسلا والبيهقي موصولا\nسئل ابن عمر كيف كن النساء يصلين على عهد رسول الله صلى الله عليه وسلم قال : كن يتربعن ثم أمرن أن يتحفزن . جامع المسانيد والسنن      \n\nসারমর্ম: এ সকল হাদীস ও বর্ণনায় পুরুষ ও নারীদের সালাত-পদ্ধতির মধ্যকার পার্থক্য (স্পষ্ট) বিবৃত হয়েছে। এগুলো ছাড়াও আরো আহাদীস বিরাজমান। এই বিষয়ে বিশদ ব্যাখ্যাসম্বলিত বইপত্র অধ্যয়ন করা যেতে পারে। ডাক্তার নায়েকের (ভ্রান্ত) দ্বিতীয় অভিমত অনুযায়ী, বুখারী শরীফে রাসূল (দ:)’এর এ মর্মে একটি আজ্ঞা বিদ্যমান যে নারীকুল পুরুষদের মতোই সালাতে বসতে পারবেন। বস্তুতঃ এটা একটা অপব্যাখ্যা ছাড়া কিছু নয়। কেননা ডাক্তার নায়েক হযরতে উম্মে দারদা (রা:)’র যে বর্ণনাটির উদ্ধৃতি দিয়েছেন, তা নিম্নরূপ:\n\nوكانت ام الدرداء تجلس في صلاتها جلسة الرجل وكانت فقيهة . بخاري ١١٤⁄١\n\nসারমর্ম: এতে রাসূলুল্লাহ (দ:)’এর বাণীর কোনো উল্লেখ নেই, বরং ওই মহিলা সাহাবী’র আমল/কর্ম সম্পর্কে বর্ণনা রয়েছে। বর্ণনাকারী ইমাম বুখারী (রহ:) ওই মহিলা সাহাবী’কে ‘ফক্বীহ’ বলে উল্লেখ করেছেন। তিনি নিজ এজতেহাদ অনুসারেই এ রকম আমল করতেন। উপরন্তু, ইমাম বুখারী (রহ:) এটার উল্লেখ ‘তা’লীক্বান’-এ করেন, যা’তে এসনাদ তথা বর্ণনাকারীদের কোনো পরম্পরার উল্লেখ-ই নেই।\n\n৪/- মুজতাহিদ ইমামবৃন্দের অনুসরণ হতে পলায়মান এবং ফিক্বহী সিদ্ধান্তে সংখ্যাগরিষ্ঠের পথ হতে মুখ ফিরিয়ে নেয়া\n\nডাক্তার জাকিরের ভাষণ ও প্রভাষণ হতে প্রতীয়মান হয় যে তিনি কোনো (মুজতাহিদ) ইমামের অনুসারী নন। বস্তুতঃ তিনি গায়রে মুক্বাল্লিদ ও লা-মাযহাবী হয়ে (সমস্ত কিছুকে) জায়েয ফতোয়াবাজির ফাঁদে আটকা পড়েছেন এবং রয়েছেন নিত্যনতুন বিষয়াদির প্রেমাসক্ত। তিনি নিজে নির্দিষ্ট কোনো ইমামের অনুসরণ-ই শুধু পরিহার করেননি, বরঞ্চ সর্বসাধারণকেও তাক্বলীদ পরিত্যাগ করার শিক্ষা দিচ্ছেন। কোনো ইমামের হোক, কিংবা হোক কোনো দৃষ্টিভঙ্গির বা সিদ্ধান্তের, ডাক্তার নায়েক যেসব ফতোয়া ব্যাখ্যা করেন, তা তিনি নিজের সাথে (সর্বদা) সংযুক্ত করেন। কখনো কখনো তিনি মুজতাহিদের প্রকৃতি ধারণ করেন এবং ফতোয়াসমূহের ব্যাখ্যা করেন; অথচ ফতোয়া বর্ণনা করার সময় ওই ফতোয়া-দাতা ইমামের নাম তাঁর উল্লেখ করা উচিৎ, যাতে শ্রোতামণ্ডলী ফতোয়াটি স্রেফ ক্বুরআন ও সুন্নাহ হতে প্রমাণিত বলে ভুল বোঝাবুঝির মুখোমুখি না হন। তাছাড়া মানুষেরা অন্যান্য বিষয়েরও অনুশীলন করেন, চাই তা প্রমাণিত হোক ক্বুরআন-হাদীস থেকে বা কোনো মুজতাহিদের দৃষ্টিভঙ্গি হতে, যেগুলো প্রকৃতপক্ষে সঠিক নয়। নিচের উদাহরণ থেকে বিষয়টি বোধগম্য হবে:\n\n(ক) বিনা অযূ’তে ক্বুরআন মজীদ স্পর্শ করা জায়েয/অনুমতিপ্রাপ্ত।\n\n(উক্ত বইয়ের) এক স্থানে ডাক্তার নায়েক বলেন, “বিনা অযূ’তে ক্বুরআন মজীদ স্পর্শ করা জায়েয হওয়া উচিত।”\n\nডাক্তার জাকির নায়েকের এই বক্তব্য لاَّ يَمَسُّهُ إِلاَّ ٱلْمُطَهَّرُونَ (অযূ-সম্পন্ন ব্যক্তিবর্গ ব্যতিরেকে যেনো ক্বুরআন স্পর্শ না করে; সূরা ওয়া’ক্বি’আহ, ৭৯) - আয়াতটির খেলাফ এবং মুজতাহিদীন ইমামবৃন্দের ফতোয়ারও পরিপন্থী।\n\n(খ) জুমুআ’র নামাযের খুতবাহ আরবী ভাষায় হওয়া উচিত নয়; বরং তা স্থানীয় ভাষায় হওয়া উচিত। \n\n(বইয়ের) আরেক জায়গায় জুমুআ’র নামাযের খুতবাহ প্রসঙ্গে ডাক্তার জাকির নায়েক বলেন, “আমি উপলব্ধি করি আমাদের দেশে জুমুআ’র খুতবাহ স্থানীয় ও মাতৃভাষাগুলোতে প্রদানের ওপর গুরুত্বারোপ করা উচিৎ।”\n\nঅথচ বাস্তবতা হলো, রাসূলুল্লাহ (দ:)’এর যুগ হতে অদ্যাবধি, প্রজন্ম হতে প্রজন্মান্তরে, জুমুআ’র নামাযের খুতবাহ আরবীতেই দেয়া হচ্ছে। বর্তমানে ডাক্তার জাকির দাবি করছেন যে ওই খুতবাহ স্থানীয় ভাষায় দেয়া উচিৎ, যাতে মানুষেরা বুঝতে পারেন। কিন্তু এই উপযোগী কৌশল (আরবীভাষী নন এমন ব্যক্তিদের বোঝার সুবিধা) প্রিয়নবী (দ:)’র যুগেও বর্তমান ছিলো। তথাপি তিনি আরবীতেই খুতবাহ দিতেন। তা অন্য কোনো ভাষায় প্রদানের আদেশ তিনি যেমন দেননি, তেমনি পরবর্তী সময়ে ভাষান্তরেরও হুকুম তিনি জারি করেননি। অনুরূপভাবে, সাহাবায়ে কেরাম (রা:), তাবেঈন (রহ:), তাবে’ তাবেঈন (রহ:) এবং তাঁদের পরবর্তীকালের পুণ্যাত্মাবৃন্দ (রহ:) আরবভূমি হতে দূর-দূরান্তে বসতি স্থাপন করেন। তাঁরা পূর্ব ও পশ্চিমে ইসলাম ধর্ম প্রচার করেন, কিন্তু তাঁরা সদাসর্বদা-ই খুতবাহ আরবী ভাষায় দেন। অথচ দ্বীন-ইসলাম প্রচারে তাঁদের তাকিদ আজকের দিনের মানুষের তাকিদের চেয়েও বেশি ছিলো। কিছু সাহাবা (রা:) ও তাবেঈন (রহ:) বিদেশি ভাষা ভালোই জানতেন, তবু তাঁরা খুৎবাহ আরবী ভাষাতেই দিতেন। মোদ্দা কথা হলো, খুলাফায়ে রাশেদীন (রা:) ও তাবেঈন (রহ:)’এর অনুশীলিত এ রীতি ও এটার ওপর তাঁদের অটল থাকা এবং সমগ্র উম্মত কর্তৃক এর অবিরত চর্চা করাই স্পষ্ট প্রমাণ করে যে খুতবাহ আরবী ভাষায় দেয়াটা অপরিহার্য। এটা এমনই এক গুরুত্বপূর্ণ বিষয় যে ইমাম মালেক (রহ:) বলেন, জুমুআ’র নামায সঠিক হবার জন্যে খুৎবাহ আরবীতে প্রদান করা জরুরি; এমন কী যদি পুরো জামা’আত বিদেশি/অনারব এবং আরবীতে অদক্ষ জনগোষ্ঠীও হয়, তা-ও তা করা বাঞ্ছনীয়। জামাআতের মধ্যে কেউই (ইমামসহ) আরবী বলতে না জানলে তাদের জন্যে যোহরের নামায পড়া তখন বাধ্যতামূলক হবে, আর জুমুআ’র নামায বাতিল হয়ে যাবে।\n\nولو كان الجماعة عجما لا يعرفون العربية ، فلو كان ليس فيهم من يحسن الإتيان بالخطبة عربية لم يلزمهم جمعة . حاشية الدسوقي على الشرح الكبير ٣٧٨⁄١ نقلا عن المقالات الفقهية     \n\nশাহ ওলীউল্লাহ মুহাদ্দিসে দেহেলভী বলেন, “(জুমুআ’র) খুৎবাহ আরবী ভাষায় দেয়া জরুরি, কেননা এটা পূর্ব ও পশ্চিমদেশীয় সকল মুসলমানের নিরন্তর আচরিত প্রথা/রীতি ছিলো।” [মুসাফফা শরহে মুওয়াত্তা, ১৫২ পৃষ্ঠা, ফারূক্ব-দিল্লী]\n\n(গ) তিন তালাক্বের স্থলে এক তালাক্ব-ই কার্যকর হওয়া উচিৎ।\n\nডাক্তার জাকির নায়েক বলেন, “তিন তালাক্বের জন্যে বহু শর্ত রয়েছে। এগুলোর সবই (পূরণ অবস্থায়) পাওয়া অসম্ভব ব্যাপার। সৌদি আরব হতে ৩০০টি ফতোয়া বিদ্যমান। অতএব, তালাক্ব একটা-ই; আধুনিক পরিস্থিতিতে তালাক্ব একটা-ই হওয়া উচিৎ।” [জাকির নায়েকের প্রভাষণ, জাকির নায়েকের বাস্তবতা হতে সংকলিত; ৩৩১ পৃষ্ঠা]\n\nঅথচ সমস্ত সাহাবায়ে কেরাম (রা:), তাবেঈন (রহ:), চারজন মুজতাহিদ ইমাম, সংখ্যাগরিষ্ঠ উম্মত এবং সৌদির বর্তমান সব নামী-দামী ‘উলামা’ এ কথা বলেছেন যে, তিন তালাক্ব তখন-ই কার্যকর হবে যখন কেউ এক বসায় তিন তালাক্ব উচ্চারণ করবে; একবার বল্লে তা কার্যকর হবে না। এই সিদ্ধান্তে নির্ভরযোগ্য কোনো আলেম-ই দ্বিমত পোষণ করেননি; ব্যতিক্রম শুধু ইবনে তাইমিয়া ও তার ছাত্র ইবনে কাইয়্যেম আল-জাওযিয়্যা। কিন্তু সমগ্র উম্মত, যাঁদের মধ্যে অন্তর্ভুক্ত মহান তাবেঈন (রহ:) ও চার মাযহাবের ইমাম - সর্ব-হযরত আবূ হানীফা (রহ:), মালেক (রহ:), শাফেঈ (রহ:) ও আহমদ ইবনে হাম্বল (রহ:), তাঁদের সিদ্ধান্তের মোকাবেলায় ওই দু জনকে কখনোই অনুসরণ করা যায় না। এ ধরনের একটি সর্বসম্মত সিদ্ধান্তের বিরোধিতা করে ডাক্তার নায়েক উম্মাহ’কে বিভ্রান্ত করেছেন। তিন তালাক্বের ‘৩’ উচ্চারণ দ্বারা তা বলবৎ হওয়ার সিদ্ধান্তটি স্পষ্টভাবে ক্বুরআনের আয়াত, অগণিত আহাদীস ও সাহাবায়ে কেরাম (রা:)’এর আচরিত রীতিসমর্থিত। নিম্নের কিছু আহাদীস অধ্যয়ন করুন:\n\n\nوقال الليث عن نافع كان ابن عمر إذا سئل عمن طلق ثلاثا قال لو طلقت مرة أو مرتين (لكان لك الرجعة) فإن النبي صلى الله عليه وسلم أمرني بهذا (أى بالمراجعة) فإن طلقها ثلاثا حرمت حتى تنكح زوجا غيره . بخاري ٧٩٢⁄٢ و ٨٠٣⁄٢\n(বিখ্যাত তাবেঈ) ইমাম নাফেঈ (রহ:) বর্ণনা করেন, একবার সাহাবী হযরত আবদুল্লাহ বিন উমর (রা:)’এর কাছে জনৈক ব্যক্তি সম্পর্কে জিজ্ঞেস করা হয়, যে তিনটি তালাক্ব দিয়েছিলো। হযরত ইবনে উমর (রা:) উত্তরে বলেন, “তুমি যদি এক বা দুই তালাক্ব দিতে (তাহলে ফিরিয়ে নিতে পারতে); কেননা রাসূলুল্লাহ (দ:) আমাকে নির্দেশ দিয়েছেন (ওইভাবে) ফিরিয়ে নিতে। কিন্তু তুমি তিন তালাক্ব দিয়ে থাকলে ওই নারী হারাম হয়ে যাচ্ছে, যতোক্ষণ না সে অন্য কাউকে বিয়ে করছে।” [আল-বুখারী]\nعن مالك بلغه : أن رجلا جاء إلى عبد الله ابن مسعود فقال : إني طلقت امرأتي ثمانى تطليقات ، قال ابن مسعود ، فماذا قيل لك؟ قال : قيل لي : إنها قد بانت مني ، فقال ابن مسعود صدقوا . الحديث . الموطا للإمام مالك ١٩٩\nইমাম মালেক (রহ:) হতে বর্ণিত হয়েছে যে জনৈক ব্যক্তি হযরত আবদুল্লাহ বিন মাসউদ (রা:)’এর কাছে আসেন এবং বলেন, “আমি আমার স্ত্রীকে ৮টি তালাক্ব দিয়েছি।” হযরত ইবনে মাসউদ (রা:) জিজ্ঞেস করেন, মানুষেরা তোমার সাথে কী (আচরণ) করেছে? ওই ব্যক্তি উত্তর দেন, “আমার স্ত্রীর সাথে আমার বিবাহ-বিচ্ছেদ ঘটানো হয়েছে।” অতঃপর হযরত ইবনে মাসউদ (রা:) বলেন, “তারা (মানুষ) সত্য বলেছে (মানে তিন তালাক্ব কার্যকর হয়েছে)।” [ইমাম মালেক, ‘মুওয়াত্তা’]\nحدثنا على بن محمد بن عبيد الحافظ نا محمد بن شاذان الحوهرى نا معلى بن منصور نا شعيب بن رزيق أن عطاء الخراسانى حدثهم عن الحسن قال نا عبد الله بن عمر أنه طلق امرأته تطليقة وهى حائض ثم أراد أن يتبعها بتطليقتين أخريين عند القرأين فبلغ ذلك رشول الله صلى الله عليه وسلم فقال يا ابن عمر ما هكذا أمرك الله إنك قد أخطأت السنة . والسنة أن تستقبل الطهر فيطلق لكل قرء قال فأمرنى رسول الله صلى الله عليه وسلم فراجعتها ثم قال إذا هى طهرت فطلق عند ذلك أو أمسك فقلت يا رسول الله أرأيت لو أنى طلقتها ثلثا أكان يحل لي أن أراجعها قال لا ، كانت تبين منك وتكون معصية. سنن الدار قطنى ٤٣٨/٢ زاد المعاد ٢٥٧/٢ مصنف ابن أبي شيبة بحواله عينى شرح كنز ١٤١ سنن الدار قطنى ٣١/٤ مطبوعه قاهرة\nইমাম হাসান (রা:) বর্ণনা করেন, হযরত আবদুল্লাহ ইবনে উমর (রা:) আমাদের জানিয়েছেন যে তিনি তাঁর স্ত্রীকে হায়য তথা ঋতুস্রাবকালে একটি তালাক্ব দেন। অতঃপর তিনি ইচ্ছা করেন বাকি দুই তালাক্ব স্ত্রী পবিত্র হলে দেবেন। মহানবী (দ:)’কে এ ব্যাপারে জানানো হয় এবং তিনি তাঁকে বলেন, “ওহে ইবনে উমর! আল্লাহ তোমাকে এ রকম করার নির্দেশ দেননি; তুমি (হায়য অবস্থায় তোমার স্ত্রীকে তালাক্ব দিয়ে) সুন্নাহ হতে বিচ্যুত হয়েছো। সুন্নাত হলো, তুমি তার পবিত্রতার সময় পর্যন্ত অপেক্ষা করবে; আর প্রতিটি পবিত্র সময়কালে একটি তালাক্ব দেয়া উচিৎ।” হযরত ইবনে উমর বলেন, এরপর রাসূলে খোদা (দ:) আমাকে (তালাক্ব) ফিরিয়ে নেয়ার আদেশ করেন। আমি তা-ই করি। অতঃপর তিনি আমায় বলেন, “তোমার স্ত্রী পবিত্র হলে দুটি হতে যে কোনো একটি পন্থা তোমাকে বেছে নিতে হবে: হয় তাকে তালাক্ব দেবে, না হয় তাকে (স্ত্রী হিসেবে) রেখে দেবে।” হযরত ইবনে উমর (রা:) বলেন, আমি হুযূর পূর নূর (দ:)’কে জিজ্ঞেস করি, এয়া রাসূলাল্লাহ (দ:)! আমি যদি তিন তালাক্ব দিতাম, তাহলে কি তা ফিরিয়ে নেয়া আমার জন্যে হালাল বা বৈধ হতো? রাসূলে খোদা (দ:) উত্তর দেন, “না, সে ক্ষেত্রে তোমার স্ত্রীর সাথে তোমার বিবাহ-বিচ্ছেদ ঘটতো এবং তোমার ওই কাজটি (তিন তালাক্ব) একটি পাপ হতো।” [সুনানে দারু ক্বুতনী]     \nঅতএব, আপনারা দেখতে পেলেন যে ওপরে উল্লেখিত আহাদীসে তিন তালাক্বে তিনটির পক্ষে ফতোয়া কার্যকর হওয়ার কথা-ই বলা হয়েছে। এ রকম বহু আহাদীস বর্তমান রয়েছে, যেখানে তিন তালাক্ব তিনটিকে বুঝিয়েছে, একটিকে নয়। \n\nজরুরি নোট: ডাক্তার জাকির তাঁর প্রভাষণে ৩০০ জন সৌদি আলেমের রেফারেন্স টেনেছেন। এরপর তিনি নিজের মনগড়া মতামত পেশ করেছেন। কিন্তু সৌদি আরবের নামী-দামী মুফতীবৃন্দ নিজেদের গবেষণায় তিন তালাক্বকে তিনটি বল্লেও তাঁদের মধ্যে কারা কারা ডাক্তার জাকিরের ওই রেফারেন্সের আওতায় পড়েছেন, তাঁদের নাম কিন্তু ডাক্তার জাকির নায়েক উল্লেখ করেননি। সৌদি উলামাদের দেয়া তিন তালাক্বের পক্ষে ফতোয়াটি নিচে দেখুন: \n\nبعد الاطلاع على البحث المقدم من الأمانة العامة لهيئة كبار العلماء والمعد من قبل لحنة الدائمة للبحوث والإفتاء في موضوع \"الطلاق الثلاث بلفظ واحد\" وبعد دراسة المسئلة وتداول الرأي واستعراض الأقوال التى قيلت فيها ومناقشة ما على كل قول من إيراد توصل المجلس بأكثريته إلى اختيار القول بوقوع الطلاق الثلاث بلفظ ثلاثا...الخ (مجلة التحوث الإسلامية المجلد الأول ، العدد الثالث سنة ١٣٩٧    \n    \n-যাইনুল ইসলাম ক্বাসেমী এলাহাবাদী\nসহকারী মুফতী, দারুল ইফতা \nদারুল উলূম দেওবন্দ\n২০/০৩/১৪৩২ হিজরী মোতাবেক ২৪/০২/২০১১ খৃষ্টাব্দ।\n\n[দারুল উলূম দেওবন্দের ফতোয়া’র অনুবাদ এখানে সমাপ্ত]\n\nডাক্তার জাকির নায়েকের বিভ্রান্তি সম্পর্কে দেওবন্দী ফতোয়াটি অধিকাংশ ক্ষেত্রেই ফিক্বাহ-বিষয়ক হওয়ায় তাঁর আক্বীদা-বিশ্বাসগত বিভ্রান্তি ও বিচ্যুতির ব্যাপারে আমি আরো কিছু লেখার কথা মনস্থ করেছি। তবে পাঠকমণ্ডলীকে এ ব্যাপারে অবশ্যই নিরপেক্ষ দৃষ্টিভঙ্গি গ্রহণ করতে হবে। কেউ অন্তরে পক্ষপাত নিয়ে এই আলোচনায় প্রবেশ করলে সত্যে পৌঁছুতে পারবেন বলে মনে হয় না। দ্বিতীয়তঃ আমি ডাক্তারের এবং সুন্নী উলামাবৃন্দের কিছু ভিডিও ক্লিপ প্রামাণ্য দলিল হিসেবে উপস্থাপন করবো। সেগুলো ইংরেজি ও উর্দূ ভাষায় ইউটিউবে বিদ্যমান। এমতাবস্থায় কেউ সেগুলো না বুঝে পক্ষপাতিত্বমূলক মনোভাব গ্রহণ করবেন না। \n"},{"1":"১/ - মহানবী (দ:)’র শানে গোস্তাখি","2":"১/ - মহানবী (দ:)’র শানে গোস্তাখি    \n       \nডাক্তার জাকির তাঁর একটি ভিডিও’তে আল্লাহ’র সান্নিধ্য লাভের জন্যে অসীলা/মাধ্যম তালাশের ব্যাপারে মন্তব্য করতে গিয়ে বেসাল তথা পরলোকে আল্লাহর সাথে মিলনপ্রাপ্ত আম্বিয়া (আ:) ও আউলিয়া (রহ:)’র আধ্যাত্মিক মধ্যস্থতা বা তাঁদের রূহানী সাহায্য প্রার্থনার ব্যাপারে বলেন, “শাফায়াত/সুপারিশ প্রার্থনা ও অসীলা গ্রহণ ২৫টি আয়াতে নিষিদ্ধ করা হয়েছে; স্রেফ আল্লাহ যাঁদেরকে অনুমতি দেবেন, তাঁরাই আখেরাতে সুপারিশ করতে পারবেন। আজকের তারিখে আমি ‘মুহাম্মদ সাল্লাল্লাহু আলেইহে ওয়া সাল্লামের কাছেও (সাহায্য) চাইতে পারবো না। অন্যান্য ’বাবা’দের কথা ছাড়ুন, মুহাম্মদ সাল্লাল্লাহু আলাইহে ওয়া সাল্লাম’কেও মান্য করা আমার জন্যে হারাম! যে ব্যক্তি ‘মারা’ গেছেন, (যদিও) তাঁকে আমি ইজ্জত করি, মুহাম্মদ সাল্লাল্লাহু আলাইহে ওয়া সাল্লাম’কে আমি ভালোবাসি!” ভিডিও লিঙ্ক: https://www.youtube.com/watch?v\u003dx4e6mJk00y8; [নাউযুবিল্লাহ মিন যালেক] উর্দূতে তিনি শেষবার বলেছেন, “মুহাম্মদ সাল্লাল্লাহু আলাইহে ওয়া সাল্লাম’কো ভি মান্না হামারে লিয়ে হারাম হ্যায়।” পরে অবশ্য সমালোচনার মুখে তিনি মাফ চেয়ে বলেছেন এটা ‘স্লিপ অফ টাং’ বা মুখ ফসকে বেরিয়ে গিয়েছিলো; তিনি নাকি বলতে চেয়েছিলেন ‘মাঙনা’ যার অর্থ চাওয়া বা যাচ্ঞা করা। আমার বক্তব্য হলো, তাঁর কথার ধারাবাহিকতায় কিন্তু বেয়াদবি-ই প্রকাশ পেয়েছে এবং এ ধরনের কথা মুখ ফসকে কেউ বলেন না। কেননা তাঁর কথার মধ্যে ‘মুহাম্মদ সাল্লাল্লাহু আলাইহে ওয়া সাল্লাম কো ভি (রাসূল-কেও মান্য করা হারাম)’ শব্দটি বলে দিচ্ছে তিনি যা বলেছিলেন আসলে তা-ই বুঝিয়েছিলেন। ওই কথার সাথে ‘মাঙনা’ (চাওয়া) শব্দটি ব্যাকরণগতভাবে মিলে না; বরঞ্চ ‘মান্না’ (মান্য করা) শব্দটি-ই মিলে। তিনি এ কথা বলতে না চাইলে তাঁকে বলতে হতো ‘মুহাম্মদ সাল্লাল্লাহু আলাইহে ওয়া সাল্লাম’সে মাঙনা হামারে লিয়ে হারাম হ্যায়’, মানে ‘মহানবী (দ:)’র কাছে চাওয়া আমার জন্যে হারাম।’ মোদ্দা কথা হলো, রাসূল (দ:)’এর প্রতি মনের মধ্যে হিংসা-বিদ্বেষ যাদের, কেবল তারাই এই ধরনের কথা বলতে পারে। ডাক্তার জাকির বলেন ‘জো শাখস্ মার চুকা হ্যায়, হাম উনসে ইজ্জত করতে হ্যায়, মুহাম্মদ সাল্লাল্লাহু আলাইহে ওয়া সাল্লাম’সে মহব্বত করতে হ্যায়...” মানে যে ব্যক্তি মারা গেছেন, আমি তাঁকে ইজ্জত করি, রাসূলুল্লাহ (দ:)’কে মহব্বত করি।” দেখুন কীভাবে ডাক্তার নায়েক কথার মারপ্যাঁচে প্রিয়নবী (দ:)’কে ‘মৃত’ বলেছেন! অথচ ইসলামী আক্বীদা-বিশ্বাস হলো তিনি হায়াতুন্নবী (দ:) তথা রূহানীভাবে জীবিত। এই বিষয়ে আমরা ক্বুরআন-হাদীস ও বিজ্ঞ সুন্নী আলেম-উলামার উদ্ধৃতি দেবো, ইনশা’আল্লাহ।\n\nআল্লাহতা’লা তাঁর পাক কালামে ঘোষণা করেন:\n\nوَلاَ تَقُولُواْ لِمَنْ يُقْتَلُ فِي سَبيلِ ٱللَّهِ أَمْوَاتٌ بَلْ أَحْيَاءٌ وَلَكِن لاَّ تَشْعُرُونَ\n\nঅর্থ: আর যারা আল্লাহর পথে ক্বুরবানী হয়, তাদেরকে মৃত বোলো না, বরঞ্চ তারা জীবিত; তোমরা (এ ব্যাপারে) জানো না। [আল-ক্বুরআন, ২:১৫৪]\n\nএই আয়াতটি জ্বেহাদে শহীদানের ব্যাপারে অবতীর্ণ হয়েছে। তাঁদের সম্পর্কে ’মৃত’ শব্দটি উচ্চারণ করতেও নিষেধ করা হয়েছে এতে। লক্ষ্য করুন, ‘নেহি’ তথা নিষেধসূচক ক্রিয়ায় এ কথা বলা হয়েছে। আল্লাহতা’লার যাবতীয় আদেশ-নিষেধ যেভাবে জারি হয়েছে, ঠিক সেভাবেই এই আজ্ঞা প্রদান করা হয়েছে। অতঃপর বলা হয়েছে ‘বরঞ্চ তারা জীবিত, তোমরা তা জানো না; তথা অবহিত না।’ এই আয়াতটি ডাক্তার জাকিরের মূর্খতাপ্রসূত বক্তব্যের মূলোৎপাটন করে এবং প্রমাণ করে যে ধর্মীয় সাধনায় জীবন উৎসর্গকারী পুণ্যাত্মাবৃন্দকে ‘মৃত’ বলে সম্বোধন করা ও তাতে বিশ্বাস করা আল্লাহতা’লার সরাসরি আদেশের বিরুদ্ধাচরণ। জেনে রাখুন, শহীদানের মর্তবা-মর্যাদা পুণ্যাত্মাদের মধ্যে তৃতীয় সারির। প্রথমে আছেন আম্বিয়া (আলাইহিমুস্ সালাম)। দ্বিতীয়তঃ সিদ্দীকীন তথা সত্যনিষ্ঠ বুযূর্গানে দ্বীন/আউলিয়া কেরাম (রহ:)। শহীদানের পরে চতুর্থ স্তরে আছেন সালেহীন তথা নেককার বান্দা-মণ্ডলী। এটা আল্ ক্বুরআনেই বর্ণিত হয়েছে। এক্ষণে প্রশ্ন জাগে, আম্বিয়াকুল শিরোমণি হযরতে রাসূলে খোদা (দ:)’কে কীভাবে ‘মৃত’ বলা যায়? স্মরণে রাখা দরকার যে, তিনি একটি জ্বেহাদ-শেষে ফিরে এসে হাদীসে এরশাদ করেন: \n\n\nرجعنا من الجهاد الأصغر إلى الجهاد الأكبر\n\nঅর্থ: আমরা ছোট জ্বেহাদ থেকে প্রত্যাবর্তন করলাম বৃহৎ জ্বেহাদের দিকে (البيهقي ইমাম বায়হাক্বী)। আধ্যাত্মিক জ্ঞানে সমৃদ্ধ হক্কানী আলেম-উলামা এই ‘বৃহৎ জ্বেহাদ’ বলতে নিজের নফস্ তথা একগুঁয়ে জীব-সত্তার বিরুদ্ধে সংগ্রামকেই বুঝেছেন। এর মোকাবেলায় ময়দানের জ্বেহাদ-ও ক্ষুদ্রকায়। আম্বিয়া (আ:) ও আউলিয়া (রহ:) নফস তথা আত্ম-দমনের এ সাধনায় সারা জীবন উৎসর্গ করেন বিধায় তাঁরাও উপরোক্ত আয়াতে করীমার উদ্দিষ্ট পুণ্যাত্মাবৃন্দ। প্রসঙ্গতঃ উল্লেখ্য যে, ডাক্তার জাকির নায়েকের ’সালাফী’ সহযোগীরা এই হাদীসটিকে ‘যয়ীফ’ বা দুর্বল বলে প্রমাণের অপচেষ্টা করে থাকেন। কিন্তু প্রাথমিক যুগের আলেম-উলামা এটাকে রেফারেন্স হিসেবে ব্যবহার করেছেন। অতএব, পাঠককুল তাদের ধোকায় পড়বেন না! এ ব্যাপারে আমাদের শেষ কথা হলো, আল্লাহর প্রিয় পুণ্যবান বান্দাদেরকে ’মৃত’ বলে সম্বোধন করা নিষেধ। আল্লাহতা’লা তাঁর পাক কালামে ‘বরঞ্চ তারা জীবিত’ বলে তাকিদ দেয়ায় বোঝা যায় তাঁরা রূহানী/আধ্যাত্মিকভাবে জীবিত। ইমাম জালালউদ্দীন সৈয়ূতী (রহ:)’র রচিত তাফসীরে জালালাইন শরীফে ওই আয়াতে করীমার ব্যাখ্যায় একটি হাদীসের উদ্ধৃতি দেয়া হয়েছে, যেখানে বর্ণিত হয়েছে যে তাঁদের রূহগুলো সবুজ পাখির আকৃতিতে আছেন এবং তাঁরা বেহেশতের সর্বত্র উড়ে বেড়াচ্ছেন।\n\nসুন্নী উলামাবৃন্দ সূরা বাক্বারা’র উল্লেখিত ১৫৪ নং আয়াতটির ব্যাখ্যায় আরো ব্যক্ত করেন যে সেটা শহীদানের জিন্দা হওয়ার বৈশিষ্ট্য সম্পর্কে আলোকপাত করলেও ওই বৈশিষ্ট্য একমাত্র শহীদানের জন্যেই খাস তথা নির্দিষ্ট নয়। আহাদীসে পাকে আম্বিয়া (আ:) ও আউলিয়া (রহ:)’র ক্ষেত্রেও তা প্রযোজ্য বলে সাব্যস্ত হয়েছে। এ কারণেই আল্লাহর বেসালপ্রাপ্ত প্রিয় বান্দা-মণ্ডলীর তাওয়াসসুল, তাশাফফু ও এস্তেগাসাহ করা হয়ে থাকে। এই প্রসঙ্গে ইমাম ইঊসুফ নাবহানী (রহ:) প্রণীত ‘শওয়াহিদুল হক্ব’ গ্রন্থের উদ্ধৃতি অনুযায়ী ইমাম শেহাবউদ্দীন রামলী (রহ:) বলেন, “আম্বিয়া (আ:) ও আউলিয়া (রহ:)’কে তাঁদের বেসালপ্রাপ্তির পরও অসীলা/মধ্যস্থতাকারী স্থাপন করা যায়। আম্বিয়া (আ:)’র মো’জেযাত/অলৌকিকত্ব ও আউলিয়া (রহ:)’র কারামত/অলৌকিকত্ব তাঁদের বেসালপ্রাপ্তির পর শেষ হয়ে যায় না। হাদীস শরীফ ঘোষণা করে যে আম্বিয়া (আ:) (রূহানীভাবে) জীবিত এবং তাঁরা তাঁদের মাযার-রওযায় সলাত আদায় করেন এবং হজ্জ্বও সমাপন করেন। আরো জ্ঞাত হয়েছে যে শহীদান-বৃন্দও জীবিত এবং তাঁরা যোদ্ধাদেরকে সাহায্য করে থাকেন।” ডাক্তার জাকির পীস টিভিতে বহুবার মাযারস্থ আম্বিয়া (আ:) ও আউলিয়া (রহ:) সাহায্য করতে পারেন না মর্মে দাবি করেছেন। তিনি এ কথাও বলেছেন যে মাযারস্থ পুণ্যাত্মাবৃন্দের জন্যে দুআ করতে হবে; তাঁদের সুপারিশ চাওয়া যাবে না। এটা তাঁর মুরব্বি শায়খ নজদীর বক্তব্যেরই ভাঙ্গা রেকর্ড। যেহেতু শায়খ নজদীর খণ্ডনে সুন্নী উলামা-মণ্ডলীর বইপত্র বর্তমানে প্রচুর ভাষান্তরিত হয়েছে এবং হচ্ছে, সেহেতু এখানে এর বিশদ ব্যাখ্যায় যাবো না। আমি ডাক্তার নায়েকের বক্তব্যের খণ্ডনে কেবল একটি ইংরেজি ভিডিও ক্লিপ পেশ করছি, যা’তে সিরীয় শায়খ নিনোউয়ী সাহেবসহ অন্যান্য সুন্নী উলামা প্রামাণ্য দলিল উপস্থাপন করেছেন: https://www.youtube.com/watch?v\u003d296piV1_pgw [তরুণ সুন্নী এ্যাকটিভিস্টদের প্রতি আমার অনুরোধ, সম্ভব হলে এতে বাংলা সাব-টাইটেল যুক্ত করবেন। অনেকে তাহলে বিষয়টি সম্পর্কে জানতে পারবেন। ধন্যবাদ]"},{"1":"২/ - অসীলা সম্পর্কে ২৫টি আয়াতের ভুয়া দাবি","2":"২/ - অসীলা সম্পর্কে ২৫টি আয়াতের ভুয়া দাবি\n\nআগেই বলেছি, ডাক্তার নায়েক অসীলা গ্রহণের বিপক্ষে ক্বুরআন মজীদে ন্যূনতম ২৫টি আয়াতে করীমা রয়েছে বলে দাবি করে থাকেন। তাঁর সেই দাবিটি শ্রীলঙ্কায় চ্যালেঞ্জের মুখে পড়েছিলো কিছু বছর আগে। তিনি ওই সময় সে দেশ সফর করছিলেন। সফরশেষে এয়ারপোর্টে শ্রীলঙ্কার আহলে সুন্নাত সংস্থার নেতৃবৃন্দ তাঁকে পাকড়াও করেন। সুন্নী বীর হাফেয এহসান ক্বাদেরী সাহেব তাঁকে প্রশ্ন করেন, “আপনি দাবি করে থাকেন যে আল-ক্বুরআনে অসীলা গ্রহণের বিপক্ষে ২৫টি আয়াত বিদ্যমান। আপনি কি সেগুলোর মধ্যে স্রেফ একটি আয়াতের উদ্ধৃতি দেবেন?” ডাক্তার জাকির নায়েক উত্তরে বলেন, “আখেরাতে (শেষ বিচার দিবসে) শাফাঅাত/সুপারিশের বর্ণনা কেবল দু’বার এসেছে পবিত্র ঐশীগ্রন্থে।” হাফেয এহসান ক্বাদেরী সাহেব পাল্টা আঘাত হানেন, “সেটা তো শাফাআত/সুপারিশ প্রসঙ্গ। আমরা অসীলা/মধ্যস্থতা সম্পর্কে কথা বলছি।” এমতাবস্থায় ডাক্তার জাকির নায়েক গা বাঁচাতে বলেন তাঁর সংস্থায় ই-মেইলে করে প্রশ্নটি উপস্থাপন করতে। হাফেয এহসান ক্বাদেরী সাহেব তখন বলেন তাঁরা কয়েক বছর যাবৎ এ ব্যাপারে জানতে চেয়ে ই-মেইল করেও জবাব পাননি। ডাক্তার জাকির শ্রীলঙ্কায় ধরা খেয়ে ফেরার পরে তাঁরা আবারো ই-মেইল প্রেরণ করেন, কিন্তু ডাক্তারের পক্ষ থেকে কোনো সদুত্তর অদ্যাবধি মেলেনি, মিলবেও না কোনো দিন। এর ভিডিও ক্লিপ দেখুন: https://www.youtube.com/watch?v\u003dz4v7NEA5DTs [এই ভিডিও’র বাংলা সাব-টাইটেলও জরুরি]। সবচেয়ে মজার ব্যাপার হলো, ডাক্তার নায়েক শাফাআত ও অসীলা‘র মধ্যকার পার্থক্যও জানেন না। তিনি আবার নিজেকে দাঈ (প্রচারক) বলে দাবি করেন! তাঁর পীস টিভি’তে কখনোই সুন্নী উলামাবৃন্দের মোকাবেলা তিনি ও তাঁর পক্ষীয় মৌ-লোভীরা করেননি! তা করলে অবশ্যঅবশ্য শ্রীলঙ্কায় ধরা খাওয়ার মতো অবস্থা হতো! বস্তুতঃ পীস টিভির অনুষ্ঠান এক সাজানো নাটক ছাড়া কিছু নয়। সুন্নী মুসলিম প্রচারক ও কমপ্যারেটিভ রিলিজিয়ন বিদ্যাশাস্ত্রের মাস্টার জনাব আহমদ দীদাত যে রকম সরাসরি বাইরে অডিটরিয়ামে মিশনারী পাদ্রীদেরকে বাহাস/বিতর্কে মোকাবেলা করতেন, ঠিক সেভাবে পীস টিভি’র কোনো অনুষ্ঠানে ডাক্তারের কৃত বাহাসের সরাসরি সম্প্রচার কখনোই দেখানো হয়নি। ডাক্তারের এই কর্মকাণ্ড ম্যাচ-ফিক্সিংয়ের মতোই ব্যাপার। আমরা সন্দেহ করি, মার্কিন পাদ্রী ক্যাম্পবেলের সাথে প্রথম বাহাসটিও এই রকম সাজানো নাটক ছিলো। জাকিরভক্ত কিছু তরুণ সব সময়ই দাবি করে থাকে যে ডাক্তার নায়েক অনেক খৃষ্টানকে মুসলমান বানিয়েছেন। কতোটা ফাঁকা এই দাবি! যদি তিনি সত্যিসত্যি তাদেরকে ’মুসলমান’ ধর্মান্তরিত করেও থাকেন, তবু প্রশ্ন জাগে কোন্ আক্বীদা-বিশ্বাসে দীক্ষা দিয়েছেন? হাদীসে এসেছে মুসলমানদের ৭৩টি দল হবে; বাহাত্তরটি হবে জাহান্নামী, একটি কেবল নাজাতপ্রাপ্ত [তিরমিযী]। এমতাবস্থায় ডাক্তারের ভ্রান্ত ‘সালাফী’ আক্বীদায় দীক্ষা নেয়া নও-মুসলিম লোকগুলো আরো বিভ্রান্তি-ই ছড়াবে। এসব যৌক্তিক প্রশ্ন কি মস্তিষ্ক-ধোলাইকৃত তরুণদের মাথায় আসে কখনো? প্রসঙ্গতঃ উল্লেখ্য যে অসীলা-বিষয়ে হাফেয এহসান ক্বাদেরী সাহেব উর্দূতে একটি লেকচার দিয়েছেন যার ভিডিও ক্লিপ নিচে দেয়া হলো: https://www.youtube.com/watch?v\u003dyg5eeHu74os।  \n\n"},{"1":"৩/ - এয়াযীদ-বন্দনা","2":"৩/ - এয়াযীদ-বন্দনা    \n\nসবশেষে ডাক্তার জাকির নায়েক কর্তৃক পাপিষ্ঠ এয়াযীদের গুণকীর্তন সম্পর্কে সংক্ষেপে কিছু বলে এই লেখাটি শেষ করবো। তিনি ২০০৭ সালের ডিসেম্বর মাসে (মহর্রম চাঁদে) এয়াযীদকে ‘রাদ্বিয়াল্লাহু আনহু’ (আল্লাহ তার প্রতি সন্তুষ্ট হোন) অভিহিত করেন। তিনি এক সমাবেশে ভাষণ দানকালে আরো বলেন, কারবালা’র ঘটনা রাজনৈতিক (মানে ধর্মীয় কোনো সংশ্লিষ্টতা এতে নেই)। ডাক্তারের এহেন দায়িত্বহীন ও খামখেয়ালিপূর্ণ বক্তব্য ওই সময় মুসলমান সমাজে উত্তেজনা সৃষ্টি করে। তখনকার সৌদি-ভিত্তিক আরব নিউজ নিম্নের খবরটি পরিবেশন করে: http://www.arabnews.com/node/307208। এয়াযীদের কুকীর্তি সম্পর্কে সবচেয়ে বিস্তারিত তথ্য-উপাত্ত রয়েছে পাকিস্তানভিত্তিক ‘আহলুস্ সুন্নাহ-ডট-কম’ ওয়েবসাইটে পেশকৃত লেখাটিতে, যার বঙ্গানুবাদ নিচে দেয়া হলো। লিঙ্ক: https://kazisaifuddinhossain.blogspot.com/2017/12/blog-post.html। আশা করি পাঠকমণ্ডলী আমার প্রদত্ত লিঙ্কগুলোর সদ্ব্যবহার করে সত্য উদঘাটনে সক্ষম হবেন। আল্লাহতা’লা আমাদেরকে বাতিলপন্থীদের ধোকা থেকে সুরক্ষিত রাখুন, আমীন। বে-হুরমাতে সাইয়্যেদিল মুরসালীন সাল্লাল্লাহু আলাইহে ওয়া সাল্লাম।\n\n                                      \u003dসমাপ্ত\u003d  "}]