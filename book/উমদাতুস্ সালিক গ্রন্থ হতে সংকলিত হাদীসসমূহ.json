[
    {
        "1": "‘উমদাতুস্ সালিক’ গ্রন্থ হতে সংকলিত হাদীসসমূহ",
        "2": "*ইমাম আহমদ ইবনু নক্বীব আল-মিসরী (رحمة الله)-এর প্রণীত ‘উমদাতুস্ সালিক’ গ্রন্থ হতে সংকলিত হাদীসসমূহ*\n\n\n-কাজী সাইফুদ্দীন হোসাইন"
    },
    {
        "1": "হাদীস নং ১",
        "2": "وَعَنِ ابْنِ عَبَّاسٍ قَالَ: قَالَ رَسُولُ اللَّهِ صَلَّى اللَّهُ عَلَيْهِ وَسَلَّمَ: «فَقِيهٌ وَاحِدٌ أَشَدُّ عَلَى الشَّيْطَانِ مِنْ أَلْفِ عَابِدٍ». رَوَاهُ التِّرْمِذِيُّ وَابْن مَاجَه\nঅর্থ: হযরত ইবনু ’আব্বাস (রাদ্বিয়াল্লাহু আনহু) হতে বর্ণিত; তিনি বলেন, রাসূলুল্লাহ (সাল্লাল্লাহু আলাইহি ওয়া সাল্লাম) বলেছেন: একজন ফক্বীহ (তথা ’আলিমে হক্কানী/রব্বানী) শয়তানের কাছে সহস্র ’আবিদ (’ইবাদাতকারী) হতেও বেশি ভীতিকর। (তিরমিযী ও ইবনু মাজাহ্) [উমদাতুস সালিক, উত্তম ও মন্দসম্পর্কিত জ্ঞান অধ্যায়]"
    },
    {
        "1": "সংকলকের ভাষ্য",
        "2": "বর্তমান যুগে এ হাদীসের মর্ম সহজেই উপলুব্ধ। প্রকৃত ধর্মীয় জ্ঞান বা উত্তম (ঐশী) জ্ঞানচর্চা আজ মুসলমান সমাজ হতে তিরোহিত, যার দরুন দ্বীনবিরোধী ফতোয়াবাজির প্রসার ঘটছে। ফযীলতের বিষয়গুলোর প্রতি বিদ’আতের অপবাদ দেয়া হচ্ছে। শয়তানের দোসরচক্র সেলিব্রিটিদেরকে এ কাজে ব্যবহার করছে। ফলে তারা বিজ্ঞ পণ্ডিতের মতো মিডিয়ায় কথা বলছে ঠিক, কিন্তু না জেনেই তা বলছে। এ এক করুণ চিত্র মুসলমান তরুণ প্রজন্মের। অতএব, আমরা সবার প্রতি ধর্মীয় জ্ঞানচর্চায় আরো সচেতন ও যত্নবান হবার আহ্বান জানাই।"
    },
    {
        "1": "হাদীস নং ২",
        "2": "عَنْ أَبِي أُمَامَةَ الْبَاهِلِيِّ رضي الله عنه قَالَ: قَالَ رَسُولُ اللهِ ﷺ: ((فَضْلُ الْعَالِمِ عَلَى الْعَابِدِ كَفَضْلِي عَلَى أَدْنَاكُمْ)) ثُمَّ قَالَ رَسُولُ اللهِ ﷺ: ((إِنَّ اللَّهَ وَمَلاَئِكَتَهُ وَأَهْلَ السَّمَوَاتِ وَالأَرْضِ حَتَّى النَّمْلَةَ فِي جُحْرِهَا وَحَتَّى الْحُوتَ لَيُصَلُّونَ عَلَى مُعَلِّمِ النَّاسِ الْخَيْرَ)) [رواه الترمذي وقال حديث حسن].\nঅর্থ: আবূ উমামাহ্ আল-বাহিলী (রাদ্বিয়াল্লাহু আনহু) হতে বর্ণিত; তিনি বলেন যে রাসূলুল্লাহ সাল্লাল্লাহু আলাইহি ওয়া সাল্লাম বলেছেন: “তোমাদের মাঝে সাধারণ ব্যক্তির ওপর আমার যতোখানি মর্যাদা, ঠিক তেমনি একজন আলিমের (জ্ঞানীর) মর্যাদা একজন আবিদের (ইবাদতকারীর) ওপর।” অতঃপর রাসূলুল্লাহ সাল্লাল্লাহু আলাইহি ওয়া সাল্লাম (আরো) বলেন: “নিশ্চয়ই আল্লাহ, তাঁর ফেরেশতামণ্ডলী এবং আসমান ও জমিনের অধিবাসীবৃন্দ, এমন কী গর্তের পিঁপড়া এবং পানির মাছ পর্যন্ত সেই ব্যক্তির জন্যে দু’আ করেন, যে ব্যক্তি মানুষকে কল্যাণকর জ্ঞান শিক্ষা দেন।” [ইমাম তিরমিযী রহমতুল্লাহি আলাইহি কৃত সুনান গ্রন্থে উদ্ধৃত; তিনি এ হাদীসটিকে ‘হাসান’ বলেছেন]"
    },
    {
        "1": "সংকলকের  ভাষ্য",
        "2": "এ হাদীসে জ্ঞানী আলিম, যিনি ধর্মের প্রকৃত (হাকীকী) জ্ঞান শিক্ষা দেন এবং মানুষকে হেদায়াত দান করেন, তাঁর মর্তবা-মর্যাদা প্রকাশ পেয়েছে। স্বয়ং আল্লাহ ও তাঁর সৃষ্টিকুল ওই ধরনের আলিমের মঙ্গল দেখতে চান। এখানে উল্লেখ্য যে, ধর্মের প্রকৃত জ্ঞান মানুষকে শিক্ষাদান দ্বারা তাঁদের হেদায়াত তথা কল্যাণকর সঠিক পথপ্রাপ্তি নিশ্চিত হয়। এটি আবার দু’ভাবে হয়ে থাকে: (১) হেদায়াতে ক্বওলি তথা কথার (ও লেখনীর) মাধ্যমে; এবং (২) হেদায়াতে ফে’লি তথা (আধ্যাত্মিক/অলৌকিক) ক্রিয়ার মাধ্যমে। কথার মাধ্যমে হেদায়াত দান যাহেরী বা শরীয়তের বইপত্রের বিদ্যা অর্জনকারী আলিমের দ্বারা সম্ভব হয়। কিন্তু কারামত/অলৌকিক তথা আধ্যাত্মিক ক্রিয়ার মাধ্যমে হেদায়াত দান আলেম-এ-হক্কানী/রব্বানীবৃন্দ তথা ওলী-আউলিয়ার (رحمة الله) মাধ্যমেই কেবল হয়ে থাকে। এঁরা ধর্মের তাসাউফ/সূফীতত্ত্বের বিদ্যায় পূর্ণতাপ্রাপ্ত। যেমন, সর্ব-হযরত খাজা আজমীরী, শাহজালাল, শাহ জামাল, শাহ পরাণ, বদর শাহ, শাহ আলী, খাঁন জাহান আলী, মখদুম শাহ, শাহ সুলতান মাহী সওয়ার, মোহসিন আউলিয়া, গরীবুল্লাহ শাহ, কমরউদ্দীন রূমী, শাহ আহমদুল্লাহ আল-হাসানী, শাহ গোলামুর রহমান আল-হাসানী, শাহ কাজী আসাদ আলী, শাহ সূফী নূরুল ইসলাম (প্রকাশ নূরী বাবা), সৈয়দ মওলানা এ, জেড, এম, সেহাবউদ্দীন খালেদ সাহেব প্রমুখ (রহমতুল্লাহি আলাইহিম)। এঁরা সবাই একাধারে যাহেরী জ্ঞানে বিশারদ এবং বাতেনী বা আধ্যাত্মিক জ্ঞানেও পূর্ণতাপ্রাপ্ত। বস্তুতঃ ওপরে উল্লেখিত হাদীসটিতে এই শ্রেণীর আলেম-এ-হক্কানীদেরকেই মূলতঃ উদ্দেশ্য করা হয়েছে।\nআল্লাহ সবাইকে বোঝার তৌফীক্ব দিন, আমীন।"
    },
    {
        "1": "হাদীস নং ৩",
        "2": "وَإِنَّ العُلَمَاءَ وَرَثَةُ الأَنْبِيَاءِ وَإِنَّ الأَنْبِيَاءَ لَمْ يُوَرِّثُوا دِينَاراً وَلاَ دِرْهَماً وَإِنَّمَا وَرَّثُوا العِلْمَ فَمَنْ أَخَذَهُ أَخَذَ بحَظٍّ وَافِرٍ [رواه أبو داود والترمذي وغيرهما].\nঅর্থ: উলামাবৃন্দ পয়গম্বর (আলাইহিমুস্ সালাম)-মণ্ডলীর উত্তরাধিকারী। আর এ কথা সুনিশ্চিত যে, পয়গম্বর (আলাইহিমুস্ সালাম)-মণ্ডলী কাউকে কোনো রৌপ্য বা স্বর্ণ মুদ্রার উত্তরাধিকারী বানিয়ে যাননি; বরং তাঁরা ইলমের (দ্বীনী জ্ঞানভাণ্ডারের) উত্তরাধিকারী বানিয়ে গেছেন। সুতরাং যে ব্যক্তি তা অর্জন করলো, সে এক বড় অংশই লাভ করলো। [সর্ব-ইমাম আবূ দাউদ (৩৬৪৩) ও তিরমিযী (২৬৮২) এবং অন্যান্যরা (রহমতুল্লাহি আলাইহিম) এটি বর্ণনা করেছেন]"
    },
    {
        "1": "সংকলকের  ভাষ্য",
        "2": "প্রথমেই বলে রাখা দরকার যে এখানে উল্লেখিত ইলম/জ্ঞান ইসলামের ধর্মীয় জ্ঞান। এ জ্ঞান আবার দু ভাগে বিভক্ত: (১) যাহেরী বা প্রকাশ্য জ্ঞান এবং (২) বাতেনী তথা গোপন মা’রেফতের জ্ঞান। ইসলামী শরীয়তের দলিলাদি এ বিষয়ে স্পষ্ট সাক্ষ্য দেয়। আল-কুর’আনে সূরাহ কাহাফের ৬৫-৮২ আয়াতে বিবৃত পয়গাম্বর মূসা (আলাইহিস্ সালাম) ও হযরত খিযির (আলাইহিস্ সালাম)-এর ঘটনাটি তারই প্রমাণবহ। এ বিষয়ে তুরস্কের আল্লামা হুসাইন হিলমী ইশীক (রহমতুল্লাহি আলাইহি) বিরচিত ‘ওহাবীদের প্রতি নসীহত’ এবং আমার সংকলিত ‘তাসাউফ প্রবন্ধ সমগ্র’ বই দুটোতে তাসাউফ-তরীকত ও মা’রেফতী জ্ঞান সম্পর্কে বিস্তারিত আলোচনা করা হয়েছে। [নিচে দুটো বইয়ের পিডিএফ লিঙ্ক প্রদত্ত হয়েছে]\nওপরের হাদীসে বলা হয়েছে, “আম্বিয়া (আলাইহিমুস্ সালাম)-মণ্ডলী ওয়ারিশীসূত্রে ধনসম্পদ রেখে যাননি, বরং ঐশী জ্ঞান রেখে গেছেন।” এই জ্ঞান যে আলেম গ্রহণ করেছেন, তিনিই বিশাল অংশ অর্জন করেছেন। তবে ঐশী এ জ্ঞানের দুটো বৈশিষ্ট্যের মধ্যে অবশ্যই সমন্বয় সাধন করতে হবে। নতুবা তা অপূর্ণ থেকে যাবে। স্রেফ যাহেরী ইলম অর্জন করলে ফিতনার সম্ভাবনা থেকে যাবে। কেননা হাদীসে এসেছে এক শ্রেণির আলেম দ্বারা উম্মতের মাঝে ফিতনা ছড়াবে। তারা না জেনেই ফতোয়া দেবে এবং নিজেদেরকে পথভ্রষ্ট করার পাশাপাশি সাধারণ মানুষকেও বিভ্রান্ত করবে। অতএব, হাদীসে উল্লেখিত ‘ওয়ারিশ’ শব্দটি দ্বারা উভয় জ্ঞানের শাখার সমন্বয় সাধনকারী উলামায়ে হক্কানী/রব্বানী তথা আউলিয়া কেরাম (রহমতুল্লাহি আলাইহি)-বৃন্দকেই উদ্দেশ্য করা হয়েছে। আমাদের আলেম-উলামার উচিত তরীকতের পথে অগ্রসর হয়ে যাহেরী ও বাতেনী জ্ঞানের মাঝে সমন্বয় সাধন করা। তবেই তাঁরা হাদীসের উদ্দিষ্ট জনগোষ্ঠী হতে পারবেন।\nআল্লাহতায়ালা সবাইকে বোঝার তৌফীক দিন, আমীন।"
    }
]