[
  {
    "1": "ইল্লাল্লাহ্ জিকির করা যাবে কিনা",
    "2": "প্রশ্নোত্তর- ইল্লাল্লাহ্ জিকির করা যাবে কিনা?\n\nমুহাম্মদ আবদুল কাদের- সিলেট।\n\nপ্রশ্ন: আমাদের এলাকায় খতমে গাউসিয়া নিয়মিত আদায় করার চেষ্টা করছি। কিন্তু কিছু কিছু মওলভী ও অল্পশিক্ষিত ব্যক্তি একটি ইসিম নিয়ে আপত্তি করে- তাহলো ‘ইল্লাল্লাহ্’ জিকির করা নাকি তাদের মতে না-জায়েয। এ বিষয়ে বিস্তারিত জানানোর বিনীত আবেদন করছি।\n\nউত্তর: তরিকতের সবকে ‘ইল্লাল্লাহ্’ যে সবক খানা রয়েছে,তা তরিকতের শেখগণ স্বীয় মুরীদানকে অজিফা হিসেবে প্রদান করেছেন অর্থগত দিক দিয়ে সম্পূর্ণ শুদ্ধ। এই জিকিরটার অর্থ আল্লাহ্ নেই, আল্লাহ্ ছাড়া ইত্যাদি বলা অজ্ঞতা ও মুর্খতার নামান্তর। মূলত ‘ইল্লাল্লাহ্’ জিকিরটির আসলরূপ হলো ‘লা-ইলাহা ইল্লাল্লাহ্’। অর্থাৎ আল্লাহ্ ছাড়া কোন মাবুদ নেই। সাধারণত: ‘লা-ইলাহা ইল্লাল্লাহ্’ জিকির করার পর ‘ইল্লাল্লাহ্’ জিকির করা হয়। তাই এখানে ‘ইল্লাল্লাহ্’ জিকির এর ক্ষেত্রে ‘লা-ইলাহা’ প্রকাশ্যভাবে উল্লেখ না থাকলেও তা উহ্য থাকবে। আর তা উহ্য থাকার করিনা বা নিদর্শন হল ‘ইল্লাল্লাহ্’ জিকির করার পূর্বে ‘লা-ইলাহা ইল্লাল্লাহ্’-এর জিকির করা হয়। তখন ‘ইল্লাল্লাহ্’-এর অর্থ হবে আল্লাহ্ ছাড়া কোন মাবুদ/উপাস্য নেই। যেমন নতুন চাঁদ উদিত হলে আরববাসীরা ‘হিলাল হিলাল’ তথা চাঁদ চাঁদ বলে চিৎকার করে। অথচ জাহেরীভাবে এটি বাক্য হিসেবে অসম্পূর্ণ। কেননা এখানে বিধেয় আছে উদ্দেশ্য উল্লেখ নেই।\n\nসুতরাং এখানে ‘হাজা’ মুবতাদা তথা উদ্দেশ্যকে উহ্য মানতে হবে। তখন হবে ‘হাজা হিলালুন্’ অর্থাৎ এটা নতুন চাঁদ। পূর্ণ বাক্য। যদিও বা উচ্চারণের ক্ষেত্রে সংক্ষেপ করে ‘হিলাল’ বলা হচ্ছে ঠিকই, কিন্তু ‘হাজা’ শব্দটি উহ্য মানতে হবে। অর্থ হবে এটা নতুন চাঁদ, তদ্রƒপ ‘ইল্লাল্লাহ্’ এর অর্থ হবে ‘লা-ইলাহা ইল্লাল্লাহ্’। তাই এ সবক বা অজিফা আদায়কালে ২০/৩০ বার ৫০/১০০ বার পড়ার পর ‘ইল্লাল্লাহ্’ সহ মিলিয়ে ‘লা-ইলাহা ইল্লাল্লাহ্’ সম্পূর্ণ পড়া বা উচ্চারণ করা হয়। এ রকম বহু উদাহরণ ক্বোরআন শরীফ, হাদীস শরীফ এবং আরবী ভাষায় ব্যবহৃত বা উল্লেখ আছে। তাছাড়া ‘ইল্লা’ শব্দটির একটি অর্থ হয় ‘একমাত্র’। তখন ‘ইল্লাল্লাহ্’-এর অর্থ হবে একমাত্র আল্লাহ্ই উপাস্য। তাই এটাকে আরবী ব্যাকরণ মতে অশুদ্ধ বলার কোন অবকাশ নেই। সুতরাং ‘ইল্লাল্লাহ্’ জিকিরকে না-জায়েয বলা মূলত জ্ঞান শূন্যতা ও মূর্খতার পরিচয়।\n\nসহীহ বোখারী শরীফ ২য় খন্ডের মাগাজী অধ্যায়ে এবং মিশকাত শরীফে বর্ণিত হাদীসে উল্লেখ আছে- হুযূর পুরনূর সাল্লাল্লাহু তা‘আলা তা’আলা আলায়হি ওয়াসাল্লাম ও হযরত আব্বাস ইবনে আবদুল মোত্তালিব রাদ্বিয়াল্লাহু তা’আলা আনহুমা-এর বাণী ‘ইল্লাল্ ইজখার’ অর্থাৎ- ইজখার ঘাস ব্যতীত পবিত্র হেরেমের অন্যান্য ঘাস কাটা যাবে না বা ‘ইল্লাল ইজখার’ অর্থাৎ- একমাত্র ইজখার বাক্যাংশটি বারবার উল্লেখ করা হয়েছে। যেহেতু ‘মুসতাছ্না মিনহু’ কে উহ্য রেখে ‘মুসতাছনা’কে উল্লেখ করা, ‘মাওসুফ’কে উহ্য রেখে ‘সিফত’কে উল্লেখ করা এবং ‘মুবতাদা’কে উহ্য রেখে ‘খবর’কে উল্লেখ করা আরবী সাহিত্যের সৌন্দর্য। এতটুকু জ্ঞান যার কাছে নেই তার জন্য ক্বোরআন-হাদীসের অনুবাদ করা হারাম। আর যদি ‘ইল্লাল্লাহ্’ না-জায়েয হয় তবে সহীহ বুখারীর হাদীসের উক্ত বাক্যাংশ ‘ইল্লাল ইজখার’ও কি বৈধ নয়? না’উযুবিল্লাহ। অতএব, বৈধ জিকিরকে অবৈধ বলা ও না-জায়েয বলা জঘন্যতম মিথ্যা ও মারাত্মক অপরাধ। এসব বদমাযহাবী, তরিকত বিদ্বেষী হতে আল্লাহ্ তা‘আলা আমাদের হেফাজত করুক।\n\nআ-মী-ন।\n\nএ বিষয়ে তরজুমান প্রশ্নোত্তর বিভাগে পূর্বে আরো বিস্তারিত আলোচনা করা হয়েছে।"
  },
  {
    "1": "স্ত্রীকে তালাক দেওয়ার পর স্বামীর ঘরে থাকা যাবে কিনা",
    "2": "স্ত্রীকে তালাক দেওয়ার পর স্বামীর ঘরে থাকা যাবে কিনা?\n\nমুহাম্মদ আনোয়ার হোসাইন –ব্রাহ্মণবাড়ীয়া, নাছির নগর।\n\nপ্রশ্ন: স্ত্রীকে তালাক দেওয়ার পরে স্বামীর ঘরে থাকতে পারবে কিনা? জানালে কৃতজ্ঞ হব।\n\nউত্তর: স্বীয় স্ত্রীকে স্বামী তিন তালাক প্রদান করে বিবাহের সম্পর্ক ছিন্ন করলে স্ত্রী ইসলামী শরীয়তের বিধান মোতাবেক স্বামীর ঘরে স্বামী হতে আলাদা হয়ে ইদ্দত পালন করা পর্যন্ত অবস্থান করবে। ইদ্দত চলাকালীন সময়ে স্ত্রীর যাবতীয় ভরন-পোষণ স্বামী বা স্বামীর অভিভাককে বহন করতে হবে। তালাক প্রাপ্ত স্ত্রীর ইদ্দত হল গর্ভীতা হলে গর্ভের সন্তান প্রসব করা পর্যন্ত। আর গর্ভবতী না হলে তিন হায়েয বা তালাকের পর তিন বার ঋতুস্রাব সমাপ্ত হওয়া পর্যন্ত। আর স্বামী স্বীয় স্ত্রীকে ১/২ তালাক প্রদান করলে তাও উপরোক্ত নিয়মে স্ত্রী স্বামীর ঘরে ইদ্দত পালন করবে। উক্ত সময়ের মধ্যে স্বামী স্বীয় স্ত্রীর নিকট প্রত্যাবর্তন করলে পূর্বের নিকাহ্ ঠিক থাকবে। পুনরায় আকদের প্রয়োজন হবে না। ১/২ তালাক প্রদানের পর আর উপরোক্ত ইদ্দতের মধ্যে স্বীয় স্ত্রীর নিকট স্বামী রজয়ত বা প্রত্যাবর্তন না করলে তালাকে বায়েনা হয়ে যাবে। তখন উক্ত স্বামী স্ত্রীর ইদ্দত চলে যাওয়ার পর ঘর সংসার করতে ইচ্ছা করলে নূতনভাবে আকদের মাধ্যমে ঘর/সংসার করতে পারবে। আর স্ত্রী ইচ্ছা করলে তখন অন্য নূতন স্বামীর সাথে ও আকদের মাধ্যমে বিবাহ্ বন্ধনে আবদ্ধ হতে পারবে। [শরহে বেকায়া ও হেদায়া তালাক অধ্যায়]\n\n \n\n \n\n \n\nপ্রশ্ন- আমার এক বৌদ্ধধর্মের লোকের সাথে সম্পর্ক আছে। সম্পর্ক সে আমার সহপাটী। সে আমাকে প্রতিদিন তার বাড়িতে যাওয়ার জন্য নিমন্ত্রণ করে। প্রশ্ন হল, আমি মুসলমান সে বৌদ্ধ। তার সাথে বন্ধুত্ব ও তার ঘরে গিয়ে কোন কিছু খাওয়া বৈধ হবে কিনা। তার সাথে আমার সম্পর্ক কি রকম হওয়া উচিত অনুগ্রহ করে জানালে ধন্য হব।\n\nউত্তর- হিন্দু-বৌদ্ধসহ যেকোন কাফির-মুশরিকদের সাথে বন্ধুত্ব করা, পার্থিব প্রয়োজনীয় লেনদেন, ব্যবসা-বাণিজ্য ইত্যাদি ছাড়া তাদের সাথে সর্বদা উঠাবসা, চলাফেরা, খাওয়া-দাওয়া ইত্যাদি একজন মুসলমানের জন্য নাজায়েয। মহান আল্লাহ্‌ তাআলা কোরআনে এ প্রসঙ্গে এরশাদ করেছেন\n\nواما یُنْسِینَّکَ الشیطٰن فلا تَقْعُد بعد الذکرٰی مع القوم الظالمین\n\n অর্থাৎ শয়তান যদি তোমাকে ভুলিয়ে দেয়, সুতরাং স্মরণ হওয়া মাত্রই জালিমদের (কাফিরদের) সাথে বসো না।               [সূরা আনআম:৬৮]\n\nপবিত্র কোরআন শরীফে মহান আল্লাহ্‌ কাফিরদেরকে বড় জালিম বলে উল্লেখ করেছেন। এরশাদ হচ্ছে-\n\nفَمَنْ اَظْلَمُ مِمَّنْ کذب علی اللہ وکذّب بالصدق اذجآۂُ الیس فی جھنم مثویً للکٰفرین\n\nঅর্থাৎ, তার চেয়ে বড় জালিম কে আছে, যে আল্লাহর প্রতি মিথ্যারোপ করেছে এবং তার কাছে সত্য আসার পর সত্যকে মিথ্যা প্রতিপন্ন করেছে, দোযখ কি কাফিরদের ঠিকানা নয়? অবশ্যই [সূরা জুমা-আয়াত:৩২]\n\nসুতরাং বুঝা গেল যে, কাফিরগণ হল বড় জালিম, আর যেখানে জালিমদের সাথে ওঠাবসা করতে নিষেধ করা হয়েছে, সেখানে তাদের সাথে বন্ধুত্ব করা তো আরো মারাত্মক অপরাধ।\n\nতাছাড়া হুযূর পাক সাল্লাল্লাহু আলাইহি ওয়াসাল্লাম এরশাদ করেছেন -من جامع المشرك وسكن معه فانه مثله  অর্থাৎ যে ব্যক্তি মুশরিকের সাথে মিলিত হয়েছে এবং তার সাথে সহাবস্থান করেছে সে ওই মুশরিকের অনুরূপ। [আবূ দাঊদ]\n\nহুযূর সাল্লাল্লাহু আলাইহি ওয়াসাল্লাম আরো এরশাদ করেছেন- لا تصاحب الا مؤمنا ولاياكل طعامك التقى\n\nঅর্থাৎ ঈমানদার ছাড়া অন্য কারো সাথে বন্ধুত্ব করোনা, আর তোমার খাদ্য নেক্‌কার ছাড়া অন্য কেউ যেন না খায়।  [আহমদ ও তিরমিযী]\n\nঅভিজ্ঞতা সাক্ষ্য দেয় যে, এক সাথে প্রায় পানাহার করা, ভালবাসা ও বন্ধুত্ব সৃষ্টি করে আর কাফিরদের সাথে বন্ধুত্ব হত্যাকারী বিষতুল্য। মহান আল্লাহ্‌ বলেন ومن يتولهم منكم فانه منهم অর্থাৎ তোমাদের মধ্যে যে তাদের (কাফিরদের) সাথে বন্ধুত্ব করবে, সে তাদের মধ্যে গণ্য হবে।\n\nহুযূর পুরনূর সাল্লাল্লাহু আলাইহি ওয়াসাল্লাম এরশাদ করেছেন, المرء مع من احب  অর্থাৎ মানুষ যার সাথে বন্ধুত্ব রাখে তার সাথে তার হাশর হবে। [বুখারী]\n\nসুতরাং, হিন্দু-বৌদ্ধ, খ্রিস্টান, ইহুদীসহ সকল কাফির-মুশরিকের সাথে বন্ধুত্ব করা নাজায়েয ও গুনাহ্‌। হ্যা পার্থিব লেন-দেন, ব্যবসা-বাণিজ্যের স্বার্থে তাদের সাথে প্রকাশ্যে সদ্ভাব বজায় রাখা জায়েয। হিন্দু-বৌদ্ধসহ সকল কাফির-মুশরিকদের জবাইকৃত পশুর মাংস খাওয়া নাজায়েয বরং হারাম। এ ছাড়া অন্যান্য হালাল ও পবিত্র বস্তু তাদের ঘর, দোকান বা অফিসে খাওয়া বা গ্রহণ করা প্রয়োজনবশতঃ জায়েয ও বৈধ। তবে সাধ্য অনুযায়ী বিধর্মীদের ঘরে খাওয়া-দাওয়া ও ওঠা-বসা ইত্যাদি থেকে বিরত থাকাই উত্তমপন্থা ও নিরাপদ।\n\nকাফির ও বিধর্মীদের সাথে বন্ধুত্ব স্থাপন না করা প্রসঙ্গে পবিত্র কালামে মজীদে মহান আল্লাহ্‌ আরো এরশাদ করেন,\n\nلا يَتَّخِذِ الْمُؤْمِنُونَ الْکافِرينَ أَوْلِياءَ مِنْ دُونِ الْمُؤْمِنينَ وَ مَنْ يَفْعَلْ ذلِکَ فَلَيْسَ مِنَ اللَّهِ في‏ شَيْ‏ءٍ إِلاَّ أَنْ تَتَّقُوا مِنْهُمْ تُقاةً وَ يُحَذِّرُکُمُ اللَّهُ نَفْسَهُ وَ إِلَي اللَّهِ الْمَصيرُ\n\nঅর্থাৎ মুমিন কাফিরদেরকে (বাহ্যিক লেনদেন ছাড়া অন্য কোন বিষয়ে) বন্ধু বানাতে পারে না মুমিনকে বাদ দিয়ে, অতঃপর যে (কোন মুমিন) এ রকম করবে অর্থাৎ মুমিনকে বাদ দিয়ে কাফিরদেরকে বন্ধু বানাবে আল্লাহর সাথে তার কোন সম্পর্ক থাকবে না। [সূরা আলে ইমরান:২৮]\n\nসুতরাং, হিন্দু, বৌদ্ধ তথা যে কোন কাফির-মুশরিক ও বিধর্মীদের সাথে আন্তরিকতাপূর্ণ বন্ধুত্ব স্থাপন করা যাবে না এবং তাদের বাড়িতে খাওয়া-দাওয়া ও আহার গ্রহণ করা সম্পর্কে সজাগ ও সতর্ক দৃষ্টি রাখা অত্যন্ত জরুরি। এটাই কোরআন-সুন্নাহ্‌ তথা ইসলামী শরীয়তের ফায়সালা। [সহীহ বুখারী, জামে তিরমিযী, সুনানে আবূ দাঊদ ও মাসনাদে আহমদ ইত্যাদি] [সুত্র. যুগ-জিজ্ঞাসা, পৃ. ৪৬-৪৭]"
  },
  {
    "1": "অমুসলিম মেয়েকে বিবাহ্ করা জায়েয কিনা",
    "2": "অমুসলিম মেয়েকে বিবাহ্ করা জায়েয কিনা?\n\nকাজী মুহাম্মদ সাজেদুল হক -উত্তরা, ঢাকা।\n\nপ্রশ্ন: মুসলিম ছেলে বিদেশ থেকে অমুসলিম মেয়ে বিয়ে করে দেশে আসলে তার ভাই/বোন ও অন্যান্য আত্মীয়-স্বজন উক্ত বিবাহকে স্বীকৃতি দানপূর্বক অনুষ্ঠানাদি করে আনন্দ উল্লাস করে থাকে। তা কি ইসলামে গ্রহণযোগ্য? এ অবস্থায় ছেলে, ভাই-বোন, আত্মীয়-স্বজনের ব্যাপারে শরীয়তের হুকুম কি বিস্তারিত জানালে কৃতজ্ঞ হব।\n\nউত্তর: অমুসলিম ও বর্তমান ইয়াহুদি-খ্রিস্টান মহিলার সাথে কোন মুসলিম পুরুষের বিবাহ্ ও নেকাহ্ বৈধ নয়। যেহেতু পশ্চিমা দেশের বর্তমান ইয়াহুদি-খ্রিস্টান আমাদের প্রিয় রাসূলে পাক সাল্লাল্লাহু তা‘আলা আলায়হি ওয়াসাল্লাম ও পবিত্র ইসলাম ধর্ম সম্পর্কে কটূক্তি ও মান-হানিকর উক্তি করে যার দরুণ তাদেরকে আহলে কিতাব বা কিতাবীদের অন্তর্ভুক্ত বলা যাবে না। বরং সর্বশ্রেষ্ঠ নবী ও সর্বশ্রেষ্ঠধর্ম ইসলাম সম্পর্কে তাদের কটূক্তি ও বেয়াদবীর কারণে তারা ঈমান হতে খারিজ হয়ে গেছে। তাদেরকে ঈমান-ইসলাম শিক্ষা দিয়ে মুসলিম বানিয়ে তখন মুসলিম পুরুষ তাদেরকে বিবাহ্ করতে পারবে। এর সওয়াব ও ফযিলত অনেক বেশি। কোন মুসলিম ছেলে সঠিক মাসয়ালা না জেনে বা ধর্মীয় জ্ঞান না থাকায় বিদেশ থেকে অমুসলিম মেয়েকে বিয়ে করে দেশে আসলে তার ভাই-বোন আত্মীয়-স্বজনের পরম দায়িত্ব হল ঐ বিদেশী অমুসলিম মেয়েকে ভালভাবে বুঝিয়ে ইসলাম ধর্মে দীক্ষিত করবে অতঃপর পুনরায় তাদের মধ্যে ইসলামী শরীয়ত মোতাবেক নুতনভাবে আকদের মাধ্যমে বিবাহের সম্পর্ক স্থাপন করবে। নতুবা সবাই গুনাহ্গার হবে। ফাসিক ও কবিরা গুনাহগার হয়ে যাবে। তাওবা অপরিহার্য হবে। আর যদি জেনে-শুনে ইসলামের বিধানকে অবজ্ঞা ও হেয় করে উক্ত বিবাহ্কে স্বীকৃতি দিয়ে ভাই-বোন-আত্মীয়-স্বজন আনন্দ উল্লাস করে তবে ঈমান ধ্বংস হয়ে যাবে। নতুনভাবে পুনরায় ঈমান গ্রহণ করতে হবে।\n\n[ফতোয়ায়ে রজভীয়া শরীফ: কৃত ইমাম আহমদ রোযা ফাযেলে বেরলভী (রাহ.) ইত্যাদি]\n\n \n\nআপন-ভাতিজা ও ভাগিনার বউ এবং আপন চাচী/মামী- তারা কি মোহরেম না কি গায়রে মোহরেম?\n\nকাজী মুহাম্মদ মঈনুল হক –উত্তরা, ঢাকা।\n\nপ্রশ্ন: আপন-ভাতিজা ও ভাগিনার বউ এবং আপন চাচী/মামী- তারা কি মোহরেম না কি গায়রে মোহরেম?\n\nউত্তর: পবিত্র ক্বোরআনে বর্ণিত, মুহরমাত তথা যাদেরকে বিবাহ্ করা পুরুষদের জন্য হারাম তারা হলেন- আপন মা, আপন খালা, আপন ফুফু, আপন শ্বাশুড়ী, দুধু মা, আপন মেয়ে, আপন ভাতিজি, আপন বোনের মেয়ে, ছেলের স্ত্রী, সৎমেয়ে, আপন দাদী, আপন নানী ও দুধু বোন ইত্যাদি। উপরোল্লেখিত নারীগণ ব্যতীত আপন মেয়ের কন্যা (নাতনী), নাতীনের মেয়ে এভাবে নীচের দিকে সবাই, আপন ভাতিজি ও ভাগিনীর মেয়ে এভাবে ভাতিজি ও ভাগিনীর মেয়ের মেয়ে যত নীচের দিকে যায়, সৎমেয়ের মেয়ে যত নীচের দিকে যায় এবং দুধু বোনের মেয়ে ও মেয়ের মেয়ে যত নীচের দিকে যায় তাদেরকে বিবাহ করা হারাম। তবে আপন ভাতিজা ও ভাগিনার বউ এবং আপন চাচী ও মামী মুহরামাত (যাদেরকে বিবাহ্ করা ইসলামী শরীয়তের দৃষ্টিকোণে হারাম) এর মধ্যে অন্তর্ভুক্ত নয়। [তাফসীর সহ সূরা নিসা: আয়াত নং ২৩ ও শরহুল বেকায়া নেকাহ (বিবাহ্) অধ্যায়]"
  },
  {
    "1": "এক তরুণী তার বান্ধবীর বাপের সাথে পুরুষের ন্যায় কোলাকুলি করেছে, ইসলামী",
    "2": "এক তরুণী তার বান্ধবীর বাপের সাথে পুরুষের ন্যায় কোলাকুলি করেছে, ইসলামী...\n\nকাজী মুহাম্মদ সাজেদুল হক -উত্তরা, ঢাকা।\n\nপ্রশ্ন: এক মেয়েকে তার বান্ধবীর বাপের সাথে পুরুষের ন্যায় কোলাকুলি করতে দেখে তাকে ভদ্রভাবে মোহরেম/গায়রে মোহরেম, মেয়েদের হিজাব ইত্যাদি ব্যাপারে বুঝালে সে উত্তরে বলে- ‘এই যদি ইসলামের বিধান হয় তবে আমি এ ইসলাম মানি না।’ এ অবস্থায় মেয়েটি কি মুরতাদ হবে? যদি হয় তবে তার মা/বাবা, ভাই-বোনদের সাথে সম্পর্ক কিরূপ হবে? সে কি মা/বাবার সম্পত্তিতে মিরাছের অধিকারী হবে?\n\nউত্তর: বান্ধবীর পিতা নিজের পিতা নয় বিধায় বান্ধবীর পিতার সাথে কোন মহিলার (প্রাপ্ত বয়স্ক) এভাবে কোলাকুলি করার ইসলামী শরীয়তে অনুমতি নাই। এ ধরনের আচরণ অনেক সময় গুনাহ্-নাফরমানীর দিকে ধাবিত করে- এ জাতীয় অবাধ আচরণে পশ্চিমা দেশে জেনা-নাফরমানী- সীমা অতিক্রম করেছে। তাই ইসলাম নারী জাতীর মান-সম্মান, ইজ্জত, আবরু রক্ষার জন্য শালীন আচরণ ও পর্দা-পুশিদার বিধান প্রদান করেছে। এটা না বুঝে যদি কোন মহিলা/পুরুষ এ কথা বলে- ‘এই যদি ইসলামের বিধান হয় তবে আমি এ ইসলাম মানি না।’ তাকে প্রথমে ইসলামের আদর্শ মর্মবাণী ও তাহজীব তামাদ্দুন বুঝাতে হবে এবং ইসলাম নারী জাতীর মর্যাদা ও সম্মান কত উচুঁ করেছে তা জানাতে হবে। তবে কোন মুসলিম নর-নারী জেনে শুনে বুঝে ইসলামকে কটাক্ষ করার উদ্দেশ্যে এ ধরনের উক্তি করে তখন ঈমান থেকে বের হয়ে যাবে। খালিস নিয়তে পরম করুণাময় আল্লাহ্ তা‘আলার দরবারে লজ্জিত হয়ে তাওবা করতে হবে। নতুবা ঐ ব্যক্তি মারা যাওয়ার পর মা-বাবার সম্পত্তির মিরাছ/তর্কা পাবে না। এবং মা-বাবা ও ভাই-বোনের সাথে ঈমানী সম্পর্ক ছিন্ন হয়ে যাবে।"
  },
  {
    "2": "জামাতের সময় মুসল্লিগণ কখন দাঁড়াবেন?\n\nমুহাম্মদ ওমর ফরুক-লোহাগাড়া, চট্টগ্রাম।\n\nপ্রশ্ন: আমাদের এলাকার মসজিদে নামাযের জামাত শুরু করার পূর্বে ইমাম এবং মুসল্লি দাড়িয়ে যেতে দেখা যায়। কিন্তু আমি শুনেছি এটি সুন্নাত নয়। তাই ক্বোরআন ও হাদীসের আলোকে জানিয়ে উপকৃত করবেন।\n\nউত্তর: আজকাল কিছু কিছু মসজিদে পঞ্জেগানা ও জুমার জামাতের ইকামত শুরু করার পূর্বে অথবা শুরু করার সাথে সাথে ইমাম ও মুকতাদীকে দাড়িয়ে যেতে দেখা যায়। যা হাদীস শরীফ ও সুন্নাতের পরিপন্থি। এমনকি শরীয়তের মাসআলা হল- ইক্বামত প্রদানকালে কেউ মসজিদে প্রবেশ করলে সেও বসে যাবে। অনুরূপ যে সকল মুসল্লি আগ থেকে মসজিদে অবস্থান করছেন তারাও বসে থাকবে। ইমামের জন্যও একই হুকুম। আর যখন মুক্বাব্বির/মুয়াজ্জিন ‘হাইয়্যা আলাস্ সালাত’ বা ‘হাইয়্যা আলাল ফালাহ্’ বলবেন তখন ইমাম ও মুসল্লিগণ দাঁড়াবেন।\n\n[ফতোয়ায়ে আলমগীরি] এটাই সুন্নাত। প্রসঙ্গে হাদীসে পাকে উল্লেখ রয়েছে-\n\nعن اُمّ حبيبة أنَّ رسول الله صلى عليه وسلم كان فى بيتها فَسَمِعَ المؤذِّنَ فقال كما يقول: فلمَّا قال حتَّى عَلَى الصَّلَاةِ نَهَضَ رَسُولُ الله صلى الله عليه وسلم الى الصّلاة-\n\nঅর্থাৎ- হযরত উম্মে হাবিবা রাদ্বিয়াল্লাহু তা’আলা আনহা হতে বর্ণিত, নিশ্চয় রাসূলুল্লাহ্ সাল্লাল্লাহু তা’আলা আলায়হি ওয়াসাল্লাম ইকামতের আওয়াজ তাঁর হুজরা শরীফে থাকতেই শুনতে পেতেন। অতঃপর মুয়াজ্জিন যখন ‘হাইয়্যা আলাস্ সালাহ্’ বলতেন (তখন হুজরা শরীফ থেকে বের হয়ে) তিনি নামাযের জন্য (মুসল্লায়) দাঁড়িয়ে যেতেন।\n\n[আল্ মুসান্নাফ- ইমাম আবদুর রায্যাক, ১ম খন্ড, পৃষ্ঠা ৪৮১, হাদীস নম্বর ১৮৫১] হানাফী মাযহাবের অন্যতম মুহাদ্দিস আল্লামা ইমাম মোল্লা আলী ক্বারী হানাফী রাহমাতুল্লাহি আলায়হি ‘মিরকাত শরহে মিশকাত’ কিতাবে উল্লেখ করেছেন-\n\nولَعَلَّهُ عليه السلام كان يخرج من الحجرة بَعدَ شروع المؤذّن فى الاقامة ويَدْخلُ فى محراب المسجد عند قوله حتى عَلَى الصلاة ولذا قال ائِمّتُنَا: ويقوم الامام عند حتى على الصلاة-\n\nঅর্থাৎ- সম্ভবত তিনি (প্রিয়নবী সাল্লাল্লাহু তা’আলা আলায়হি ওয়াসাল্লাম) মুয়াজ্জিন ইক্বামত শুরু করার পর হুজরা শরীফ থেকে বের হতেন এবং মুয়াজ্জিন ‘হাইয়্যা আলাস্ সালাহ্’ বলার সময় মসজিদে নববীর মেহরাবে (ইমামতির স্থানে) প্রবেশ করতেন। এজন্য আমাদের হানাফী মাযহাবের ইমামগণ বলেছেন ‘হাইয়্যা আলাস্ সালাহ্’ বলার সময় ইমাম ও মুসল্লিগণ নামাযের জন্য দাঁড়াবেন।\n\n[মিরকাত শরহে মিশকাত: ইমাম মোল্লা আলী ক্বারী রাহ., ২য় খন্ড, পৃষ্ঠা ৫৫২] পাক-ভারত উপমহাদেশের অন্যতম শ্রেষ্ঠ মুহাদ্দিস আল্লামা শেখ আবদুল হক মুহাদ্দিস দেহলভী রাহমাতুল্লাহি আলায়হি তাঁর ‘আশিয়াতুল লুমআত শরহে মিশকাত’ গ্রন্থে উল্লেখ করেছেন-\n\nقال الفقهاء يقومون عند هذا اى قوله حتّى عَلَى الصّلاة-\n\nঅর্থাৎ- ফুকাহায়ে কেরাম বা ইসলামী আইন বিশারদগণ বলেছেন, ‘‘মুয়াজ্জিন যখন ‘হাইয়্যা আলাস্ সালাহ্’ বলবেন তখনই ইমাম ও মুসল্লিগণ দাঁড়িয়ে যাবেন।’’ [৩য় খন্ড, পৃৃষ্ঠা ৩৫] মুয়াজ্জিন যখন ইক্বামতে ‘হাইয়্যা আলাস্ সালাহ’ শেষ করবেন ইমাম ও মুসল্লিগণ তখন দাঁড়ানোই শরীয়ত সম্মত ও সুন্নাতে রাসূল সাল্লাল্লাহু তা’আলা আলায়হি ওয়াসাল্লাম-এর যথাযথ অনুসরণ। ইসলামী ফিক্হের অনেক নির্ভরযোগ্য কিতাবে ‘হাইয়্যা আলাস্-সালাহ্’ এর স্থলে ‘হাইয়্যা আলাল ফালাহ্’-এর সময় ইমাম ও মুসল্লিগণ দাঁড়াবেন এমর্মে ফতোয়া/ফায়সালা দেয়া হয়েছে সুতরাং সবাইকে সুন্নাতের উপর আমল করার চেষ্টা করতে হবে।",
    "1": "জামাতের সময় মুসল্লিগণ কখন দাঁড়াবেন"
  },
  {
    "1": "ফরজ নামায জমাতসহকারে আদায হওয়ার পর ইমাম সাহেব মুসল্লিদেরকে সাথে নিয়ে মুনাজাত করা জায়েয কিনা",
    "2": "ফরজ নামায জমাতসহকারে আদায হওয়ার পর ইমাম সাহেব মুসল্লিদেরকে সাথে নিয়ে মুনাজাত করা জায়েয কিনা?\n\nমুহাম্মদ আবদুল্লাহ্- চট্টগ্রাম\n\nপ্রশ্ন: ফরজ নামায জমাতসহকারে আদায হওয়ার পর ইমাম সাহেব মুসল্লিদেরকে সাথে নিয়ে মুনাজাত করা জায়েয কিনা? কেউ কেউ এটাকে না-জায়েয ও বিদআত বলে। মুনাজাতের গুরুত্ব আলোচনা করার অনুরোধ রইল।\n\nউত্তর: দো’আ বা মুনাজাত আল্লাহ্ ও বান্দার মাঝে উত্তম সেতুবন্ধন। দো’আ/মুনাজাত মূলত: বিপর্যস্ত হৃদয়ের আশ্রয়স্থল ও ইবাদতের মূল। ইসলাম দো’আকে স্বতন্ত্র ইবাদতের মর্যাদা দিয়েছে। দো’আ/মুনাজাত প্রসঙ্গে মহান আল্লাহ্ তা’আলা ইরশাদ করেন-\n\nأجيب دَعْوَةَ الدّاعِ اِذا دَاعَانِ-\n\n (البقرة- ১৮৬) \n\nঅর্থাৎ- আমি আহ্বানকারী/মুনাজাতকারীর আহ্বানে সাড়া দিই, যখন সে আমাকে ডাকে বা আমার দরবারে মুনাজাত করে। [সূরা বাক্বারা: আয়াত-১৮৬] তাই আল্লাহ্ তা’আলা তাঁর দরবারে ইখলাস ও আন্তরিকতার সাথে প্রার্থনার হস্ত সম্প্রসারণকারী বান্দার দো’আ অবশ্যই শুনেন এবং কবুল করেন। ফরয হউক বা নফল যে কোন নামাযের সালাম ফিরিয়ে উভয় হাত উপরের দিকে তুলে মহান আল্লাহর দরবারে দো’আ করা শরীয়ত সম্মত, যা ক্বোরআন শরীফ, হাদীস শরীফ ও ফুকাহা-ই কেরামের বাণী দ্বারা প্রমাণিত। যেমন মহান আল্লাহ্ ইরশাদ করেন\n\n- فاذا فَرَغْتَ فَانْصَبْ وَالى رَبِّكَ فَارْغَبْ-\n\n অর্থাৎ- (হে প্রিয় হাবীব) যখন আপনি নামায থেকে অবসর হবেন, তখন দো’আর মধ্যে লেগে যান এবং আপনার প্রভুর দিকে মনোনিবেশ করুন।   [সূরা ইনশিরাহ: আয়াত- ৭-৮] উক্ত আয়াতে কারীমা নামাযের পর মুনাজাতের স্পষ্ট প্রমাণ। যেমন বিশ্ববিখ্যাত তাফসীরগ্রন্থ ‘তাফসীরে জালালাইনে’ উল্লেখ রয়েছে\n\n- فاذا فرغتَ مِنَ الصلوة فانْصَبْ اتعب فى الدّعاءِ-\n\nঅর্থাৎ- যখন আপনি নামায হতে অবসর হবেন, তখন দো’আয় মনোনিবেশ করুন। নামাযের পর দো’আ করার বা মুনাজাতের নির্দেশ স্বয়ং মহান আল্লাহ্ প্রিয় নবীর মাধ্যমে আমাদেরকে দিয়েছেন। পবিত্র হাদীসে পাকে প্রিয় নবী হুযূর পুরনূর সাল্লাল্লাহু তা’আলা আলায়হি ওয়াসাল্লাম ইরশাদ করেন-\n\nعن مالك بن يسار قال قال رسول الله صلى الله صلى الله عليه وسلم اذا سألتمُ الله فاسئلُوه بِبُطُونَ اكفكم ولاتسالوه بظهورها فاذا فرَعْتُمْ فامسحُوْا بها وجوهَكُمْ- (رواه ابو داؤود- مشكوة صفه ১৯৬)\n\nঅর্থাৎ- প্রিয় নবীর সাহাবী হযরত মালিক ইবনে ইয়াসার রাদ্বিয়াল্লাহু তা’আলা আনহু থেকে বর্ণিত, তিনি বলেন- নবী করীম সাল্লাল্লাহু তা’আলা আলায়হি ওয়াসাল্লাম ইরশাদ করেছেন ‘‘যখন তোমরা আল্লাহর দরবারে দো’আ করবে তখন তোমাদের হাতের তালু উপরের দিকে করে দো’আ করবে, হাতের পৃষ্ঠ দিয়ে নয়। আর মুনাজাত থেকে অবসর হয়ে উভয় হাতের তালু তোমাদের চেহারায় মসেহ করবে। [আবু দাঊদ ও মিশকাত শরীফ: পৃষ্ঠা ১৯৬] ফরয নামাযের জমাতের পর মুনাজাত স্বয়ং নবী করীম সাল্লাল্লাহু তা’আলা আলায়হি ওয়াসাল্লাম-এর বরকতময় আমল হতে প্রমাণিত। সুতরাং ফরয নামাযের জামাতের পর ইমাম সাহেব মুসল্লিদের সাথে নিয়ে মুনাজাত করা মুস্তাহাব ও বরকতময়। যেমন- \n\nعن الاسود العامرى عن ابيه قال صليتُ مع رسول الله صلى الله عليه وسلم الفجر فلمّا سَلّمَ اَنْصَرفَ ورَفَعَ يَدَيه ودَعا-\n\nঅর্থাৎ প্রখ্যাত হাদীস বর্ণনাকারী হযরত আসওয়াদ আমেরী রাদ্বিয়াল্লাহু আনহু হতে বর্ণিত, তিনি তাঁর পিতা হতে বর্ণনা করেন। তিনি বলেন, আমি নবী করীম সাল্লাল্লাহু তা’আলা আলায়হি ওয়াসাল্লাম-এর পেছনে ফজরের নামায পড়েছি। যখন তিনি ফজরের নামাযের সালাম ফিরালেন তখন মুসল্লিগণের দিকে ফিরে বসলেন এবং উভয় হাত উপরের দিকে উঠিয়ে মুনাজাত করলেন। [মুসান্নাফে ইবনে আবী শায়বা] ফুকাহায়ে কেরাম নামাযের পর হাত তুলে মুনাজাত করা মুস্তাহাব ও উত্তম বলে ফতোয়া দিয়েছেন। যেমন- ‘নুরুল ঈজাহ্’ কিতাবে ইমামত অধ্যায়ে উল্লেখ রয়েছে- ثُمَّ يدعُوْن لانفسهِمْ وللمسلمين رافعى اَيْدِيهِمْ ثُمَّ يَمسِحُوْن بها وجُوهَهُمْ فىِ اخِره-\n\nঅর্থাৎ- নামাযের জমাত শেষে হাত তুলে নিজেদের জন্য এবং সমস্ত মুসলমানের জন্য দো’আ করবে। অতঃপর উভয় হাত দ্বারা নিজেদের চেহেরা মসেহ করবে। নামায শেষে মুনাজাত করা প্রিয়নবী সাল্লাল্লাহু তা’আলা আলায়হি ওয়াসাল্লাম-এর আমল হতে প্রমাণিত। সুতরাং ফরজ, সুন্নাত, ওয়াজিব ও নফল তথা প্রত্যেক নামাযের পর উভয় হাত তোলে দো’আ মুনাজাত/ ফরিয়াদ করা যুক্তিযুক্ত, ক্বোরআন-হাদীস তথা শরীয়ত সম্মত। যা অতি বরকতময়, উত্তম ও মুস্তাহাব আমল। এটাকে না-জায়েয ও বিদআত বলা গোমরাহী ও মূর্খতা। [তাফসীরে জালালাইন শরীফ, সুনানে আবু দাঊদ শরীফ, মিশকাত শরীফ ও নুরুল ঈজাহ্ ইত্যাদি]"
  },
  {
    "1": "নাভীর নিচের লোম কাটার বা মুন্ডানোর সীমা কতটুকু ও মেয়াদ কতদিন।",
    "2": "নাভীর নিচের লোম কাটার বা মুন্ডানোর সীমা কতটুকু ও মেয়াদ কতদিন।\n\nমুহাম্মদ আবদুল্লাহ্ –চট্টগ্রাম।\n\nপ্রশ্ন: নাভীর নিচের লোম কাটার বা মুন্ডানোর সীমা কতটুকু ও মেয়াদ কতদিন। ভুলে বা ইচ্ছাকৃতভাবে মেয়াদ অতিবাহিত হলে করণীয় কি? ক্বোরআন-হাদীসের আলোকে জানিয়ে উপকৃত করবেন।\n\nউত্তর: নারী-পুরুষের নাভীর নিচে বগলের লোম উপড়িয়ে/ মুন্ডিয়ে পরিষ্কার করা সুন্নাতে আম্বিয়া। মুস্তাহাব হল প্রতি সপ্তাহে একবার পরিষ্কার করা। না পারলে ১৫ দিনে একবার পরিষ্কার করা। তবে চল্লিশ দিনের বেশি যেন না হয়। এ প্রসঙ্গে হাদীসে পাকের বর্ণনা নিম্নরূপ-\n\nعن انس بن مالك قال وقت لنا رسول الله صلى الله عليه وسلم حَلْقَ العَانَةِ وتقلِيمَ الاظفار وقَصَّ الشارب ونتف الاِبطِ أربعين يومًا مرّةً- (رواه مسلم-২৫৮)\n\nঅর্থাৎ- হযরত আনাস ইবনে মালিক রাদ্বিয়াল্লাহু আনহু হতে বর্ণিত, তিনি বলেন প্রিয়নবী রাসূলুল্লাহ্ সাল্লাল্লাহু তা’আলা আলায়হি ওয়াসাল্লাম আমাদের জন্য ৪০ দিনে কমপক্ষে একবার নাভীর নিচের লোম/চুল পরিষ্কার করার, নখ কাটার, গোঁফ ছাঁটার এবং বগলের নিচের পশম মুন্ডানোর সময়-সীমা নির্ধারণ করে দিয়েছেন। [সহীহ মুসলিম শরীফ: হাদীস নম্বর ২৫৮] তাছাড়া এসব নবীদের সুন্নাতের অন্তর্ভুক্ত। তাই ৪০ দিনের বেশি পরিষ্কার না করে এভাবে রেখে দেয়া সুন্নাতের পরিপন্থী এবং মাকরূহ। [সহীহ মুসলিম শরীফ: হাদীস নম্বর ২৫৮]"
  },
  {
    "1": "পবিত্র কোরআনের অর্থ না বুঝে পড়লে সাওয়াব হয় কিনা",
    "2": "পবিত্র কোরআনের অর্থ না বুঝে পড়লে সাওয়াব হয় কিনা?\n\nপ্রশ্নঃ পবিত্র কোরআনের অর্থ না বুঝে পড়লে সাওয়াব হয় কিনা? এবং ইংরেজী ভাষায় লিখিত কোরআন পড়লে (অর্থ বুঝে) সে অনুযায়ী আমল করলে সাওয়াব হবে কি? নাকি পবিত্র কোরআন আরবী ভাষায় পড়াই বাধ্যতামূলক? জানালে ধন্য হব।\n\nউত্তরঃ পবিত্র কোরআন শরীফ তিলাওয়াত করার মধ্যে বহু ফজিলত রয়েছে। প্রিয়নবী সাল্লাল্লাহু আলাইহি ওয়াসাল্লাম এরশাদ করেছেন- “যে ব্যক্তি পবিত্র কোরআনের একটি বর্ণ পাঠ করবে, সে একটি বর্ণের বিনিময়ে দশগুণ সাওয়াব পাবে।”তিলাওয়াতের সাথে পবিত্র কোরআনের ইংরেজী/বাংলা/ উর্দু অনুবাদ পড়াও সাওয়াবজনক। তবে শুধু অনুবাদ পড়লে কোরআন তিলাওয়াতের সাওয়াব পাওয়া যাবে না। কেউ যদি আরবী পড়তে না পারে, ইংরেজী বা বাংলায় উচ্চারণ দেখে কোরআন পাঠ করে তাতেও কোন অসুবিধা নেই। তবে আরবী হরফগুলোর যথাযথ উচ্চারণ অন্য কোন ভাষার অক্ষর দিয়ে হয় না। বিধায় আরবী হরফগুলোর উচ্চারণের ক্ষেত্রে ‘মাখরাজ’বা উচ্চারণের স্থানের পার্থক্য কোন ভাল ক্বারী সাহেবের নিকট থেকে জেনে নেবেন। পবিত্র কোরআন তিলাওয়াত ও তদানুযায়ী আমল করার ফজিলত সম্পর্কে প্রিয় নবী সাল্লাল্লাহু আলাইহি ওয়াসাল্লাম এরশাদ করেছেন- “যে ব্যক্তি কোরআন পাঠ করেছে এবং যা কিছু তাতে রয়েছে তদানুযায়ী কাজ (আমল) করেছে তার পিতা-মাতাকে ক্বিয়ামত দিবসে এমন তাজ পড়ানো হবে, যার আলো সূর্য অপেক্ষাও উত্তম।” -[আবু দাঊদ]\n\nউল্লেখ্য যে, পবিত্র কোরআনের শুধু অনুবাদ পড়ে আমল করা সাধারণ লোকের জন্য অনুচিত। তাই, অনুবাদের সাথে সাথে বিশুদ্ধ তাফসীর গ্রন্থের সাহায্য নেয়া উচিত। তা’ছাড়া বিভিন্ন বাতিল ফিরক্বাহ তাদের ভ্রান্ত আক্বীদা মত কোরআন অনুবাদ ও তাফসীর করেছে, ওই সব তাফসীর ও অনুবাদ গ্রন্থ পড়াও সাধারণ লোকের জন্য নাজায়েয এবং বিপদজনক। তাই প্রত্যেক সরলপ্রাণ সুন্নী মুসলমানের উচিত আহলে সুন্নাত ওয়াল জামাতের আদর্শ ও আক্বীদার আলোকে লিখিত পবিত্র কোরআনের অনুবাদ ও তাফসীর পাঠ করা। এ ক্ষেত্রে অত্যন্ত বিশুদ্ধ ও সর্বজনমান্য “কানযুল ঈমান খাযাইনুল ইরফান ও নূরুল ইরফান”সহ আহলে সুন্নাত ওয়াল জামাতের হক্কানী পারদর্শী উলামায়ে কেরাম কর্তৃক লিখিত কোরআনের অনুবাদ ও তাফসীরসমূহ পাঠ করার জন্য বিশেষভাবে অনুরোধ রইল এবং ওহাবী, শিয়া, খারেজী, রাফেজী, মওদূদী, কাদিয়ানীদের লিখিত তরজমা-এ কোরআন ও তাফসীর পড়া থেকে দূরে থাকার আহ্বান রইল। কেননা, বাতিল ফিরকা কর্তৃক লিখিত তাফসীর ও তরজমা-এ কোরআন দ্বারা বিভ্রান্ত ও ঈমান নষ্ট হয়ে যাওয়ার আশঙ্কা অত্যন্ত বেশী। [সূত্র. যুগ-জিজ্ঞাসা, পৃ.৩১-৩২]"
  },
  {
    "1": "ইসলামের দৃষ্টিতে মহিলাদের মসজিদে নামায আদায়",
    "2": "ইসলামের দৃষ্টিতে মহিলাদের মসজিদে নামায আদায়- \n\nমুহাম্মদ আবদুল্লাহ আল মাসুম \u003e\n\nনামায ইসলামের পঞ্চস্তম্ভের অন্যতম বিধান, যা প্রত্যেক প্রাপ্তবয়স্ক সুস্থ বিবেকসম্পন্ন নর-নারীর উপরই ফরজ। সেই সাথে পুরুষের জন্য রয়েছে মসজিদে নামাজ পড়ার বিধান। এই বিধান কি শুধুই পুরুষের জন্য নাকি নারীর জন্যও? কুরআন ও হাদিসে কী এসেছে? নারীরা মসজিদে গিয়ে নামাজ পড়বে কিনা এ নিয়ে আমাদের সমাজে বিতর্ক পরিলক্ষিত হচ্ছে। মূলত এটি কোনো বিষয় নয়। কেননা, হাদিসে এর স্পষ্ট সমাধান রয়েছে। পবিত্র কুরআনুল করিমে আল্লাহ তা‘আলা নারী জাতিকে উদ্দেশ্য করে ইরশাদ করেছেনÑ ‘আর তোমরা নিজ গৃহে অবস্থান করবে এবং প্রাক-জাহেলি যুগের মতো সৌন্দর্য প্রদর্শন করো না। তোমরা সালাত কায়েম করো, যাকাত প্রদান করো এবং আল্লাহ ও তাঁর রাসুলের আনুগত্য করো।’\n\nহুযুর পুরনূর সাল্লাল্লাহু তা‘আলা আলাইহি ওয়াসাল্লামের যুগ ছিল সোনালী যুগ, সে যুগের মানুষদেরকে বলা হত স্বর্ণ মানব। মুসলিম নারীরাও ছিলেন ঈমানী চেতনায় বলীয়ান, যাদের অন্তর ছিল পূত-পবিত্র, যাদের ব্যাপারে সামান্যতম কুধারণার কল্পনাও করা যায় না। তাঁরা হলেন কেয়ামত অবধি সকল নারী জাতির জন্য উজ্জ্বল দৃষ্টান্ত, আদর্শ পরাকাষ্ঠা। যাদের অনুপম চারিত্রিক বৈশিষ্ট্য এবং অতুলনীয় পর্দা থাকার কারণে ফিৎনার কোন আশংকাই ছিল না। তাঁরা রাতের আঁধারে কেবলমাত্র ফজর ও ইশায় আপাদমস্তক ঢেকে অত্যন্ত আড়ম্বরহীনতার সাথে অতি সংগোপনে খুব হেফাজতে রাসূলে করিম (সাল্লাল্লাহু তা‘আলা আলাইহি ওয়াসাল্লাম) এর ইক্তেদার সৌভাগ্য অর্জনার্থে মসজিদে গমন করতেন। তথাপি শান্তির আধার, মানবতার মুক্তিদূত, নবী করিম (সাল্লাল্লাহু আলাইহি ওয়াসাল্লাম) তাদেরকে মার্জিত ভাষায়, কোমলভাবে মসজিদে না আসার প্রতি অনুপ্রাণিত করেছেন। তাদের ঘরের কোণকে তাদের জন্য উত্তম, উৎকৃষ্টতম মসজিদ, অধিক সওয়াবের মাধ্যম হিসেবে আখ্যায়িত করেছেন। ইরশাদ হচ্ছে: মহিলাদের মসজিদে নামাজ পড়া অপেক্ষা ঘরে নামাজ পড়ায় পঁচিশ গুণ ছওয়াব বেশী হয়। এ প্রসঙ্গে নবী করিম (সাল্লাল্লাহু তা‘আলা আলাইহি ওয়াসাল্লাম) এর কয়েকটি অমূল্যবাণী তুলে ধরার প্রয়াস পেলামঃ\n\nক. হযরত আবদুল্লাহ ইবনে মাসউদ (রাদ্বিয়াল্লাহু আনহু) থেকে বর্ণিত, রাসূলুল্লাহ (সাল্লাল্লাহ আলাইহি ওয়াসাল্লাম) ইরশাদ করেছেন, নারীর জন্য নির্ধারিত হুজরার নামায অপেক্ষা তার ঘরে নামায পড়া উত্তম, আর ঘরে নামায অপেক্ষা নিভৃত ও একান্ত কোঠায় নামায পড়া উত্তম।\n\nখ. একদা হযরত উম্মে হুমাইদ (রাদ্বিয়াল্লাহু আনহা) রাসূল (সাল্লাল্লাহু আলাইহি ওয়াসাল্লাম) এর দরবারে এসে বললেন, ইয়া রাসুলাল্লাহ! আমি আপনার সঙ্গে নামাজ পড়তে ভালোবাসি। রাসূলুল্লাহ (সাল্লাল্লাহু আলাইহি ওয়াসাল্লাম) ইরশাদ করলেন, আমি জানি তুমি আমার সঙ্গে নামায পড়তে ভালোবাসো, কিন্তু তোমার ঘরে নামায তোমার বাইরের হুজরায় নামায অপেক্ষা উত্তম। আর তোমার হুজরায় নামায তোমার বাড়িতে নামায অপেক্ষা উত্তম। আর তোমার বাড়িতে নামায তোমার মহল্লার মসজিদে নামায অপেক্ষা উত্তম। আর তোমার মহল্লার মসজিদে নামায আমার মসজিদে নামায অপেক্ষা উত্তম। অতঃপর উক্ত মহিলা সাহাবী নিজ ঘরের অন্ধকার প্রকোষ্ঠে নামাযের স্থান নির্ধারণ করে নিলেন এবং আমরণ তাতেই নামায আদায় করলেন।\n\nগ. উম্মুল মুমিনিন হযরত উম্মে সালমা (রাদ্বিয়াল্লাহু আনহা) থেকে বর্ণিত, রাসূলুল্লাহ (সাল্লাল্লাহু আলাইহি ওয়াসাল্লাম) ইরশাদ করেন, গৃহাভ্যন্তরই হলো নারীদের জন্য উত্তম মসজিদ।\n\nউপরোক্ত সহিহ হাদিসসমূহ দ্বারা নি¤েœাক্ত বিষয়াদি প্রমাণিত হয় : ক. নারীদের নামাযের জন্য তাদের নিজ গৃহকোণ মসজিদ অপেক্ষা উত্তম। খ. রাসূল (সাল্লাল্লাহু আলাইহি ওয়াসাল্লাম) নিজেই নারীদেরকে মসজিদে গমনের প্রতি নিরুৎসাহিত করেছেন। গ. আর হাদিসের কয়েকটি বর্ণনা, যা নারীদের মসজিদে আসা প্রসঙ্গে পাওয়া যায়,(যেমন: যদি নারীরা তোমাদের নিকট মসজিদে গমনের অনুমতি চায়, তাহলে তোমরা তাদেরকে অনুমতি দিয়ে দাও। ‘তোমরা তোমাদের নারীদের মসজিদে যাতায়াতে বাধা দিও না। তবে তাদের ঘরই তাদের (নামাযের জন্য) উত্তম স্থান।’ ‘তোমাদের নারীদেরকে রাতের বেলায় মসজিদে যাওয়ার অনুমতি দেবে।’ ) তা প্রাথমিক যুগের কথা, তখন নারী- পুরুষ কেউ ইসলামের সকল মাসআলা জানতেন না, তখন কয়েকটি কঠিন শর্তসহকারে রাতের আঁধারে নির্দিষ্ট দরজা দিয়ে একদম পেছনের কাতারে নারীদের দাঁড়ানোর অনুমতি দেওয়া হয়েছিল। দৈনন্দিন জীবনের নিত্য নতুন শরীয়তের বিভিন্ন হুকুম, আহকাম অবতীর্ণ হত, সে সকল বিষয় জানার জন্যও মহিলাদের মসজিদের জামাআতে আসার প্রয়োজন ছিল। তাছাড়া মহিলাদের অনেক জটিল বিষয়ে মাসআলা জানার প্রয়োজন হত, যা স্বয়ং রাসূলে করিম সাল্লাল্লাহু আলাইহি ওয়াসাল্লামই কেবল সমাধান দিতে পারতেন। তাই নারীদের মসজিদে আসার ব্যাপারে বাধা দিতে নিষেধ করেছেন। কিন্তু বর্তমানে কিতাবাদি, আলেমদের ওয়াজ, নসীহত ও আরো বিভিন্ন পদ্ধতিতে শরীয়তের বিষয়াদির প্রচার-প্রসার ঘটেছে, কাজেই মসজিদে গিয়ে ইমাম সাহেবের নিকট থেকে শিক্ষা গ্রহণের কোন প্রয়োজন নেই। সুতরাং ওইসব হাদিস দ্বারা বর্তমানে নারীদের মসজিদে গমন জায়েয বলা যাবে না।\n\nউম্মুল মুমেনীন হযরত আয়েশা ছিদ্দিীকা (রাদ্বিয়াল্লাহু আনহা) বলেন: যদি রাসূলুল্লাহ (সাল্লাল্লাহু আলাইহি ওয়াসাল্লাম) দেখতেন যে, নারীরা সাজসজ্জা গ্রহণে, সুগন্ধি ব্যবহারে ও সুন্দর পোশাক পরিধানে কী পন্থা উদ্ভাবন করেছে, তাহলে অবশ্যই তাদেরকে মসজিদে যেতে নিষেধ করে দিতেন, যেমন নিষেধ করা হয়েছিল বনী ইসরাঈলের নারীদেরকে।\n\nহযরত আমর শাইবানী (রাদ্বিয়াল্লাহু আনহু) বলেন: আমি (এ উম্মতের সর্বশ্রেষ্ঠ ফিকাহবিদ) সাহাবী হযরত আবদুল্লাহ ইবনে মাসউদ (রাদ্বিয়াল্লাহু আনহু) কে দেখেছি যে, তিনি জুমু’আর দিনে নারীদেরকে মসজিদ হতে বের করে দিতেন এবং বলতেন, তোমরা নিজ ঘরে চলে যাও, তোমাদের জন্য এটাই উত্তম।\n\nআমীরুল মুমেনীন হযরত উমর ফারুক (রাদ্বিয়াল্লাহু আনহু) -এর যুগে হযরত আবদুল্লাহ ইবনে উমর (রাদ্বিয়াল্লাহু আনহুমা) ছোট ছোট পাথর মেরে মহিলাদের মসজিদে গমনে বাধা দিতেন।\n\nবুখারী শরিফের ব্যাখ্যাকার আল্লামা বদরুদ্দিন আইনী (রহমাতুল্লাহি আলাইহি) উপরোক্ত হাদিসের ব্যাখ্যায় লিখেছেন, ‘হযরত আয়েশা ছিদ্দিীকা (রাদ্বিয়াল্লাহু আনহা) -এর এই মন্তব্য তো রাসুলুল্লাহ (সাল্লাল্লাহু আলাইহি ওয়াসাল্লাম) এর দুনিয়া থেকে বিদায়ের কিছুদিন পরের নারীদের সম্পর্কে। অথচ আজকের যুগের নারীদের উগ্রতা আর বেহায়াপনার হাজার ভাগের এক ভাগও সে যুগে ছিল না। তাহলে এ অবস্থা দেখে তিনি কী মন্তব্য করতেন?’ আল্লামা বদরুদ্দিন আইনী (রহমাতুল্লাহি আলাইহি) নিজ যুগ তথা হিজরি নবম শতাব্দীর নারীদের সম্পর্কে এ কথা বলেছেন। তাহলে আজ হিজরি পঞ্চদশ শতাব্দীতে সারা বিশ্ব যে অশ্লীলতা আর উলঙ্গপনার দিকে ছুটে চলেছে, বেপর্দা আর বেহায়াপনার আজ যে ছড়াছড়ি, মেয়েরা যখন পুরুষের পোশাক পরিধান করছে, সম্পূর্ণ বেপর্দা হয়ে রাস্তাঘাটে ঘুরে বেড়াচ্ছে, ঠিক সে মুহূর্তে অবলা মা-বোনদের সওয়াবের স্বপ্ন দেখিয়ে মসজিদে আর ঈদগাহে টেনে আনার অপচেষ্টা বোকামি কিংবা ধৃষ্ঠতা ছাড়া কিছুই নয়। অথচ এর জন্য দলিল দেওয়া হচ্ছে রাসূলুল্লাহ (সাল্লাল্লাহু আলাইহি ওয়াসাল্লাম)-এর যুগের নারীদের দ্বারা। এ যুগের নারীরা কি সে যুগের নারীদের মতো? কস্মিনকালেও নয়। তা সত্ত্বেও সে যুগেই নারীদের মসজিদে যেতে নিষেধ করা হয়েছে। তাহলে কিভাবে এ যুগের নারীদের মসজিদে ও ঈদগাহে গিয়ে নামাযের জন্য উৎসাহ দেওয়া যায়? বরং বর্তমানে নারীদের বেহায়াপনা, অশ্লীলতা, পর্দাহীনতা বহুগুণ বৃদ্ধি পেয়েছে। ফিতনা-ফ্যাসাদ হওয়াটাই স্বাভাবিক। এসব ফিতনা-ফ্যাসাদ থেকে বাঁচার জন্যই মহান আল্লাহ তায়ালা ইরশাদ করেন: ‘ফিতনা-ফ্যাসাদ হত্যার চেয়েও ভয়ঙ্কর অপরাধ।’\n\n[সূরা বাকারা: আয়াত-১৯১] তাই আহলে সুন্নাত ওয়াল জামাতের ফাতওয়া হলো- বর্তমান ফিৎনার যুগে কলুষযুক্ত পরিস্থিতির প্রেক্ষিতে বৃদ্ধা, যুবতী, কিশোরী, কোন মহিলারই মসজিদে গমন বৈধ হবে না। [উমদাতুলক্বারী, ২/৪২০] \n\nমহিলারা পাঁচ ওয়াক্ত, জুমুয়া, তারাবীহ ও ঈদের নামাযসহ যে কোন নামায জামাআতে আদায় করার উদ্দেশ্যে ঘর থেকে বের হওয়া বা মসজিদে যাওয়া মাকরূহে তাহরীমী।”\n\nআল ফিকহুল ইসলামী ওয়া আদিল্লাতুহু : ১/১১৭২;\n\n‘আল ফিকহু আলাল মাযাহিবিল আরবা’আ’, ১/৩১১-৩১২;\n\nদুররে মুখতার,১/৩৮৩, গায়াতুল আওতার ১/ ২৬৩; গায়াতুল আওতার ১/ ২৬৩\n\nঅতএব, কুরআন ও হাদীসের আলোকে পূর্ববর্তী ও পরবর্তী সকল মুফতীগণের নির্ভরযোগ্য অভিমতের ভিত্তিতে এ কথা দিবালোকের ন্যায় স্পষ্ট হয়ে গেল যে, নারীদের মসজিদে গিয়ে পুরুষদের সাথে নামাজ পড়া সম্পূর্ণ শরীয়ত বহির্ভূত। নবী করিম সাল্লাল্লাহু আলাইহি ওয়াসাল্লাম স্পষ্ট ভাষায় নিষেধ না করলেও, গমন করার প্রতি নিরুৎসাহ প্রদানই একথা প্রমাণ করে যে, তাঁর (সাল্লাল্লাহু আলাইহি ওয়াসাল্লাম) আন্তরিক ইচ্ছা ছিল যে, নারীরা যেন ঘর থেকে বের না হয়। তবে বিশেষ কিছু ফায়েদা ও প্রয়োজনে স্পষ্ট ভাষায় নিষেধ করেন নি। কিন্তু পরবর্তিতে সাহাবায়ে কেরামের যুগে যখন সে ফায়েদা ও প্রয়োজনের অবকাশ রইল না, তখন সাহাবায়ে কেরাম চিরকালের জন্য রাসূলে করিম সাল্লাল্লাহু তা‘আলা আলাইহি ওয়াসাল্লামের ওই আন্তরিক ইচ্ছার বাস্তবায়ন করেছেন।\n\nহযরত ওমর ইবনুল খাত্তাব (রাদ্বিয়াল্লাহু আনহু) এর যুগে যখন মহিলাদের পরিবর্তিত অবস্থা পরিলক্ষিত হয় এবং ফিতনার আশঙ্কাও দিন দিন বাড়তে থাকে, তখন উম্মুল মুমিনিন আয়েশা সিদ্দীকা, আবদুল্লাহ ইবনে মাসউদ ও আবদুল্লাহ ইবনে যুবায়ের (রাদ্বিয়াল্লাহু আনহুম) সহ বড় বড় সাহাবায়ে কেরাম নারীদের মসজিদে না আসার আদেশ জারি করলেন। অন্য সাহাবায়ে কেরামও এ ঘোষণাকে স্বাগত জানালেন। কেননা তাঁরা জানতেন, মহিলাদের মসজিদে আসতে নিষেধ করার মধ্যে রাসুলুল্লাহ (সাল্লাল্লাহু আলাইহি ওয়াসাল্লাম) -এর নির্দেশের বিরোধিতা করা হয়নি; বরং তাঁর ইচ্ছারই প্রতিফলন হয়েছে। তাই এটার উপর সকল সাহাবায়ে কেরাম ঐকমত্য পোষণ করেন। সুতরাং এটা সর্বকালের সর্বসাধারণ সকলের জন্য অনুসরণীয় ও অনুকরণীয়।\n\nবাদাইউস সানাঈ ১/১৫৬, কৃত:আল্লামা কাছানী\n\nআর এই সর্বসম্মত হুকুম উপেক্ষা করে বৈধতার ফতোয়া দেয়া ও তা বাস্তবায়ন করার অপচেষ্টা চালানো ঈমানদারের কাজ নয়। কোরআনুল করিমে ইরশাদ হচ্ছে: “যারা হযরত সাহাবা-ই-কিরামগণকে (রাদ্বিয়াল্লাহু আনহুম) ইখলাসের সাথে অনুসরণ করবে, তাঁদের প্রতিও আল্লাহ্ তায়ালা সন্তুষ্ট এবং তারাও আল্লাহ্ তায়ালার প্রতি সন্তুষ্ট।”\n\n[ সূরা তওবা:১০০] হুযূর পাক সাল্লাল্লাহু আলাইহি ওয়াসাল্লাম ইরশাদ করেন: “তোমাদের জন্য আমার সুন্নত ও আমার খোলাফায়ে রাশেদীনের সুন্নত অবশ্যই পালনীয়।”\n\n[সুনানে আবূ দাউদ; জামে তিরমীযী; মুসনাদে আহমদ;\n\nসুনানে ইবনে মাজাহ; মিশকাত; মিরকাত] হ্যাঁ, যদি কোথাও যাওয়ার পথে নামাযের ওয়াক্ত চলে যাওয়ার আশংকা হয় এবং নারীদের মসজিদে যাওয়ার পরিবেশ সম্পূর্ণ অনকূল হয়, তবে তাদের শালীনতা ও নিরাপত্তা রক্ষার পুরোপুরি নিশ্চয়তা থাকার শর্তসাপেক্ষে সফররত নারীরা মসজিদে (পৃথক নারী ইবাদতখানায়) গিয়ে নামাজ পড়তে পারবে।\n\nতথ্যসূত্রঃ\n\n– সূরা আহযাব ৩৩\n\n– মসনদে ফেরদাউস, কৃত: ইমাম দায়লামী; সুনানে আবু দাউদ; মুসনদে আহমদ; ত্ববারানী ; ইবনে হাব্বান; মুয়াত্তায়ে ইমাম মালিক; দায়লামি,২/৩৮৯\n\n– সুনানে আবু দাউদ, হাদীস :৫৭০\n\n– মুসনাদে আহমদ; সহিহ ইবনে খুযাইমা, হাদীস:-১৬৮৯; সহীহ ইবনে হিব্বান; ‘তারগীব-তারহীব’, হাদীস:-৫১৩; ফাতহুল বারি : ২/২৯০\n\n– মুসনাদে আহমদ, হাদীস : ২৬৫৯৮; ইবনে খুজাইমা : ১৬৮৪; আল মু’জামুল আওসাত, হাদীস : ৯১০১\n\n– সহিহ বুখারী, হাদীস:৮৯৯; সহিহ মুসলিম, হাদীস:১০১৬; সুনানে আবু দাউদ, হাদীস : ৫৬৭\n\n– সুনানে আবু দাউদ, হাদীস : ৫৬৭\n\n– সহিহ বুখারী, হাদীস:৮৯৯\n\n– মুসলিম শরীফের টীকা দ্রষ্টব্য\n\n– সহিহ বুখারী, হাদীস: ৮৬৯; সহিহ মুসলিম, হাদীস :৪৪৫\n\n– ‘তারগীব-তারহীব’, হাদীস :৫২৩; মুসান্নাফে আবদুর রাজ্জাক, হাদীস : ৫২০১\n\n– উমদাতুল ক্বারী, ২/১৫৬\n\n– উমদাতুলক্বারী: ৬/১৫৮"
  },
  {
    "1": "নারী-পুরুষ এক সাথে জামাআত আদায় করা যাবে কিনা",
    "2": "নারী-পুরুষ এক সাথে জামাআত আদায় করা যাবে কিনা?\n\nমুহাম্মদ আকিব -ফিরিঙ্গী বাজার, কোতোয়ালী, চট্টগ্রাম।\n\nপ্রশ্ন: কিছু দিন পূর্বে পরপর ২টি মসজিদে দেখতে পেয়েছি জামাতের পর বারান্দায় পুরুষের কাতারের সমানে ও পেছনে ২/১ মহিলা নামায আদায় করছে। যা দেখতে মসজিদের পরিবেশের আদবের বিপরীত মনে হলো। প্রশ্ন হলো, এভাবে নামায আদায় করা মহিলাদের জন্য শরীয়তে আছে কিনা? জানালে উপকৃত হবো।\n\nউত্তর: মুসলিম মহিলাদের জন্য পর্দা সহকারে ঘরের ভিতরে নামায আদায় বেশি প্রিয় অত্যন্ত ফজিলতময় এবং তাদের ইজ্জত-আবরু রক্ষার জন্য বড়ই উপকারী। তবে হজ্জ এবং উমরার ক্ষেত্রে আলাদা/ভিন্ন কথা। এ মহিলা বিশিষ্ট সাহাবী হযরত আবদুল্লাহ্ ইবনে মাসউদ রাদ্বিয়াল্লাহু তা‘আলা আনহু-এর নিকট মসজিদে হাযির হয়ে নামাযে জুমা আদায় প্রসঙ্গে প্রশ্ন করলে তিনি তদুত্তরে বলেন-ما مصلّى لامرأةِ مِنْ خير بَيْتِهَا-\n\nঅর্থাৎ- মহিলাদের জন্য সর্বোত্তম নামায হলো যা ঘরে তার খাস কামরায় আদায় করা হয়। বর্তমান ফিতনার জমানায় নাজুক অবস্থায় মা-বোনদের জন্য মসজিদে গমন করে পুরুষদের সাথে জামআত আদায় করা নিষেধ। যেহেতু ফিতনা-ফ্যাসাদ হতে বেঁচে থাকা নেহায়ত অপরিহার্য বিষয়।\n\nএ প্রসঙ্গে ফতোয়ায়ে সিরাজিয়ায় উল্লেখ আছে-اما فى زماننا فلا تحضر الا ناث المساجد– অর্থাৎ- অবশ্যই বর্তমান আমাদের সময় মহিলারা মসজিদে হাযির বা উপস্থিত হবে না। ফতোয়ায়ে দুররুল মুখতারে আল্লামা আলাউদ্দীন খাচকপি হানাফী রাহমাতুল্লাহি আলায়হি বর্ণনা করেন- يكره حضورهن الجماعة ولو لجمعة وعيد على المذهب المفتى به لفساد الزمان-\n\nঅর্থাৎ- মহিলাদের জন্য পুরুষদের সাথে পঞ্জেগানা নামাযের জামাত, জুমা ও ঈদের জামাতে হাযির হওয়া ফিতনা-ফ্যাসাদের কারণে মাকরূহে তাহরিমা। এটা হানাফী মাযহাবের চূড়ান্ত ফতোয়া বা ফয়সালা।\n\nকিতাবুল হেদায়ার প্রসিদ্ধ ব্যাখ্যা গ্রন্থ ফাতহুল ক্বদিরে ইমাম ইবনুল হুম্মাম হানাফী রাহমাতুল্লাহি আলায়হি বলেন-\n\nبل عمم المتاحرون المنع للعجائز والشّواب فى الصلوات كلها لغلبة الفساد فى سائر الاوقات-\n\nঅর্থাৎ- পরবর্তী হানাফী ফক্বিহগণ যুবতী ও বয়স্ক সকল মহিলাদের জন্য ফ্যাসাদের আশংকা বেড়ে যাওয়ার কারণে সর্বাবস্থায় প্রত্যেক নামাযের জামাতে বের হওয়াকে নিষেধ করেছেন। এ প্রসঙ্গে মাসিক তরজুমান জিলহজ্ব- ১৪৩৭ হিজরী, সেপ্টেম্বর-২০১৬ ইংরেজী সংখ্যা ৬৩ পৃষ্ঠায় বিস্তারিত নির্ভরযোগ্য প্রমাণ ও দলিল সহ বর্ণনা করা হয়েছে। তা সংগ্রহ করে জেনে নেওয়ার অনুরোধ রইল।"
  },
  {
    "1": "নামাযের কাতারে একে অপরের মধ্যে কতটুকু ফাঁকা রাখা দরকার",
    "2": "নামাযের কাতারে একে অপরের মধ্যে কতটুকু ফাঁকা রাখা দরকার?\n\nপ্রশ্ন: নামাযের কাতারে একে অপরের মধ্যে কতটুকু ফাঁকা রাখা যায়। কোন কোন মুসল্লিকে দেখা যায় একেবারে গা ঘেঁষে ঘেঁষে দাঁড়ায়, আবার কেউ কেউ উভয় পা-কে বিস্তর ফাঁক করে দাঁড়ায়। যা অস্বস্তির কারণ হয়। দয়া করে সঠিক পদ্ধতি জানালে কৃতজ্ঞ হবো।\n\nউত্তর: কোন প্রকারের ওজর বা অসুবিধা না হলে নামাযে দাঁড়ানো অবস্থায় দু’পায়ের মাঝখানে চার (৪) আঙ্গুল পরিমাণ ফাঁক রাখা মুস্তাহাব এবং দু’পা-কে সোজা রেখে পায়ের আঙ্গুলগুলোকে কিবলা মুখী করে রাখা সুন্নাত। বিশ্ববিখ্যাত ফতোয়া গ্রন্থ ‘রদ্দুল মুহতার’-এ উল্লেখ রয়েছে-\n\nوينغتى أن يكون بينهما مقدار اربع اصابع اليد لانّه اقرب الى الخشوع هكذا روى عن ابى نصر الدبوسئ أَنَّه كان يفعله- (ص-৩৭৪– –ج– ৩)\n\nঅর্থাৎ- নামাযে দাঁড়ানো অবস্থায় দুই পায়ের মাঝখানে হাতের চার (৪) আঙ্গুল পরিমাণ ফাঁক রাখা উচিত। কেননা, নামাযের মধ্যে খুশু বা একাগ্রতার জন্য এটি (দু’পায়ের মাঝখানে ৪ আঙ্গুল পরিমাণ ফাঁক রাখা) অতি নিকটবর্তী । হযরত আবু নসর দাবুসী রাহমাতুল্লাহি আলায়হি থেকেও এমন বর্ণনা পাওয়া যায়- তিনি নিজেও এরকম আমল করতেন।\n\nসুতরাং এ কথা প্রতীয়মান হল যে, নামাযে দাঁড়ানো অবস্থায় দু’পায়ের মাঝখানে চার (৪) আঙ্গুল পরিমাণ ফাঁক রাখা উত্তম ও সুন্দর পন্থা। কেউ কেউ উভয় পায়ের মাঝখানে বিস্তর ফাঁক করে দাঁড়ায় আবার কেউ কেউ নামাযে দাঁড়ানোর সময় দু’পা যুক্ত করে দাঁড়ায় দেখতে কেমন লাগে। মূলত: এসব নামাযের খুশু-খুজু ও আদবের পরিপন্থি।\n\n[রাদ্দুল মুহতার: ৩য় খন্ড, পৃষ্ঠা ৩৮৪, কৃত- আল্লামা আলাউদ্দীন খাচকপি হানাফী রাহমাতুল্লাহি আলায়হি]"
  },
  {
    "1": "জামাআত বর্জনের কুফল",
    "2": "জামাআত বর্জনের কুফল –\n\nমুুহাম্মদ আবদুল্লাহ আল মাসুম\n\nআল্লাহ তায়ালা ইরশাদ করেন: হে ঈমানদারগণ! তোমাদের ধন-সম্পদ, না তোমাদের সন্তানসন্ততি কোন কিছুই যেন তোমাদেরকে যিকরুল্লাহ তথা আল্লাহর স্মরণ থেকে উদাসীন না করে; এবং যে কেউ তেমন করে,তবে ওই সমস্ত লোক ক্ষতির মধ্যে রয়েছে। মুফাসসীরগণের একটি দলের মতে উপরোক্ত আয়াতে “যিকরুল্লাহ” দ্বারা উদ্দেশ্য হচ্ছে পাঁচ ওয়াক্ত নামায। সুতরাং যারা নিজের সম্পদ যেমন; μয়-বিμয় বা টাকা-পয়সা অথবা নিজের সন্তান-সন্ততির কারণে নামায ঠিক সময়ে আদায় করার বিষয়ে উদাসিন হয়, তারা ক্ষতিগ্রস্থদের অন্তর্ভূক্ত হয়ে যাবে।\n\nঅন্য আয়াতে নামায অনাদায়কারীদের সম্পর্কে ইরশাদ হচ্ছে: ‘তোমাদেরকে কিসে দোযখে নিয়ে গেছে?’ তারা বলবে, ‘আমরা নামায পড়তাম না।\n\nহুযুর পুরনূর সাল্লাল্লাহু আলাইহি ওয়াসাল্লাম ইরশাদ করেন:“বান্দার কাছ থেকে কিয়ামতের দিন সর্ব প্রথম যে আমল সম্পর্কে হিসাব নেয়া হবে, তা হলো তার নামায। যদি তার নামায সঠিক হয় তবে সে মুক্তি ও কল্যাণ পেয়ে যাবে এবং যদি এতে অপূর্ণতা থাকে, তবে সে ব্যক্তি অপদস্থ ও ধ্বংস হয়ে যাবে।”\n\nঅন্যত্র ইরশাদ করেন: আল্লাহ তায়ালা বান্দার প্রতি পাঁচ ওয়াক্ত নামায ফরয করেছেন, যে তা আদায় করলো এবং এর হককে নগণ্য মনে করে এ থেকে কোনটি নষ্ট করলো না, তবে আল্লাহ তায়ালার বদান্যতার দায়িত্বে তার জন্য ওয়াদা রয়েছে যে, তাকে জান্নাতে প্রবেশ করাবেন এবং যে তা আদায় করলো না তবে তার জন্য আল্লাহ তায়ালার দয়াময় দায়িত্বে কোন ওয়াদা নেই, চাইলে তাকে আযাব দিবেন, চাইলে তাকে জান্নাতে প্রবেশ করাবেন।\n\nজামাআতের গুরুত্ব বুঝাতে পবিত্র কুরআনুল করিমে ইরশাদ হচ্ছে: আর নামায কায়েম রাখো ও যাকাত দাও এবং যারা রুকু’ করে তাদের সাথে রুকু’ করো।\n\nমুফাস্সীরগণ এই আয়াতের ব্যাখ্যায় বলেন: এই আয়াতে জামাআত সহকারে নামায আদায় করার প্রতি উদ্বুদ্ধ করা হয়েছে, ইরশাদ হচ্ছে: নামায আদায়কারীদের সাথে জামাআত সহকারে নামায পড়ো।\n\nকোন অপারগতা ছাড়া জামাআত সহকারে নামায না পড়া এমন এক আমল, যার কারণে কাল কিয়ামতে আযাব ও অপদস্ততা নিয়তিতে পরিণত হতে পারে। আল্লাহ তায়ালা ইরশাদ করেন: যে দিন এক ‘সাক্বূ’ (পায়ের গোছা) উন্মূক্ত করা হবে (যার প্রকৃত অর্থ আল্লাহই জানেন) এবং সিজদার প্রতি আহ্বান করা হবে, অতঃপর (যারা) তা করতে পারবে না; তাদের দৃষ্টি অধোমুখী হয়ে থাকবে, হীনতা তাদেরকে আচ্ছন্ন করে ফেলবে এবং নিশ্চয় তাদেরকে দুনিয়ায় সিজদার প্রতি আহ্বান করা হতো (কিন্তু তারা সাড়া দিতো না) যখন তারা সুস্থ ছিলো।\n\nহযরত ইব্রাহিম তাঈমী রহমাতুল্লাহি আলাইহি উক্ত আয়াতের তাফসীরে বলেন: “তা হবে কিয়ামতের দিন, সেই দিন সে লজ্জা এবং অপমানে ডুবে থাকবে, কেননা তাকে দুনিয়ায় যখন সিজদার প্রতি ডাকা হতো তখন সে সুস্থ্য থাকার পরও নামাযে উপস্থিত হতো না।” হযরত কা’বুল আহবার রাদ্বিয়াল্লাহু আনহু বলেন: “মহান প্রতিপালকের শপথ! উপরোক্ত আয়াত জামাআত বর্জনকারীদের জন্যই অবতীর্ণ হয়েছে এবং কোন অপারগতা ছাড়া জামাআত বর্জন কারীদের জন্য এর চেয়ে কঠিন শাস্তি আর কি হতে পারে।”\n\nহযরত আবু উমামা রাদ্বিয়াল্লাহু আনহু থেকে বর্ণিত, নবী করীম সাল্লাল্লাহু আলাইহি ওয়াসাল্লাম ইরশাদ করেন: “যদি জামাআত সহকারে নামায বজর্ন করা ব্যক্তি এটা জানতো যে, সেই বর্জনকারীর জন্য কি (শাস্তি) রয়েছে? তবে হেঁচড়িয়ে হেঁচড়িয়েও উপস্থিত হয়ে যেতো।”\n\nজামাআত সহকারে নামায পড়াতে যেমনি মুসলমানদের মধ্যে পরস্পর ভালবাসা বৃদ্ধি পায়, তেমনি নামাযের সাওয়াবও অনেক গুণে বেড়ে যায়। অসংখ্য হাদীসে জামাআত সহকারে নামায পড়লে সাওয়াব বৃদ্ধি এবং অনেক নেয়ামতের সুসংবাদও বর্ণিত রয়েছে। আসুন! এ প্রসঙ্গে প্রিয় নবী সাল্লাল্লাহু আলাইহি ওয়াসাল্লামার কয়েকটি বাণী শ্রবণ করি:\n\n১. যে পরিপূর্ণভাবে ওযু করলো, অতঃপর ফরয নামাযের জন্য চলে গেলো এবং ইমামের পেছনে ফরয নামায পড়লো, তার গুনাহ ক্ষমা করে দেয়া হবে।\n\n২. আল্লাহ তায়ালা জামাআত সহকারে নামায আদায়কারীকে ভালবাসেন।\n\n৩. জামাআত সহকারে নামায একাকী নামায পড়ার চেয়ে ২৭ গুণ বেশি উত্তম।\n\n৪. যখন বান্দা জামাআত সহকারে নামায পড়ে, অতঃপর আল্লাহ তায়ালার নিকট নিজের চাহিদার প্রার্থনা করে তবে আল্লাহ তায়ালা তার বিষয়ে লজ্জাবোধ করেন যে, বান্দা চাহিদা পূরণ হওয়ার পূর্বে ফিরে যাবে।\n\nসুতরাং জামাআত সহকারে নামায আদায়কারী কতইযে সৌভাগ্যবান, সে জামাআতে অংশগ্রহণ করার কারণে ২৭ (সাতাশ) গুণ বেশি সাওয়াব লাভ করবে, এমন ব্যক্তি আল্লাহ তায়ালার প্রিয় বান্দা হয়ে যায়, তার দোয়া কবুলিয়্যতের মর্যাদা লাভ করে এবং নামাযের জন্য ঘর থেকে বের হওয়াতে প্রতিটি কদমে নেকী অর্জিত হয়, যতক্ষণ পর্যন্ত জামাআতের অপেক্ষায় বসে থাকে, তার নামাযের সাওয়াব অর্জিত হতে থাকে। এক কথায় জামাআত সহকারে নামায আদায়কারী সর্বদা উপকারেই থাকে। কিন্তু আফসোস! জামাআতের তোয়াক্কা করা হয়না, বরং নামাযও যদি কাযা হয়ে যায় তবুও কোন দুঃখ হয়না, কিন্তু পূর্ববর্তী বুযুর্গদের অবস্থা এরূপ ছিলো যে, যদি তাঁদের তাকবীরে উলা (অর্থাৎ প্রথম তাকবীর) কখনো ছুটে যেতো তবে তাঁদের এরূপ দুঃখ অনুভূত হতো, যেনো অনেক বড় ক্ষতি হয়ে গেছে, তাঁরা দুনিয়ায় এবং এতে যা কিছু রয়েছে তা থেকে তাকবীরে উলাকে বেশি গুরুত্বপূর্ণ মনে করতেন এবং আসলেও তাই। হযরত ইমাম মুহাম্মদ গাযযালী রহমাতুল্লাহি আলাইহি বলেন: পূর্ববর্তী বুযুর্গদের নিকট নামাযের এরূপ গুরুত্ব ছিলো যে, যদি তাদের মধ্যে কারো তাকবীরে উলা ছুটে যেতো তবে তিনদিন পর্যন্ত এর আফসোস করতে থাকতেন এবং যদি কারো কখনো কোন জামাআত ছুটে যেতো, তবে সাতদিন পর্যন্ত দুঃখ করতেন। হযরত সায়্যিদুনা আবু দারদা রাদ্বিয়াল্লাহু আনহু তাঁর সন্তানকে নসিহত করতে গিয়ে বলেন: বৎস! মসজিদই তোমার ঘর হওয়া উচিৎ, আমি নবী করীম সাল্লাল্লাহু আলাইহি ওয়াসাল্লামকে ইরশাদ করতে শুনেছি, মসজিদ হচ্ছে মুত্তাকীদের ঘর এবং যার ঘর মসজিদ হবে, আল্লাহ তায়ালা তার মাগফিরাত, রহমত এবং জান্নাতের দিকে পুলসিরাতের উপর দিয়ে নিরাপত্তা সহকারে গমনের জামিনদার হয়ে যান।\n\nবুদ্ধিমান সে, যে শুধু নিজেই দ্বীনের বিধানের প্রতি আমলকারী নয় বরং নিজের সন্তানদেরও সুন্নাতের অনুসারী বানায় এবং জামাআত সহকারে নামাযের গুরুত্ব সম্পর্কে বলে। কেননা, সকল ইবাদতের মধ্যে গুরুত্বপূর্ণ ইবাদত হলো নামায আর এটিই মুক্তির মাধ্যম এবং জান্নাতের চাবি, তাই নামাযের পরিপূর্ণ রক্ষনাবেক্ষন করা উচিৎ ও তা সময় মতো জামাআত সহকারে আদায় করা উচিৎ। সাধারণত দেখা যায় যে, লোকেরা ঘরেই নামায আদায় করে নেয় এবং মসজিদে যাওয়াতে অলসতা করে আর শুধুমাত্র অলসতার কারণে মহান সাওয়াব থেকে বঞ্চিত হয়ে যায়। মনে রাখবেন! প্রত্যেক সজ্ঞান, প্রাপ্তবয়স্ক, স্বাধীন, সক্ষম লোকের উপর জামাআত ওয়াজিব, বিনা কারণে একবারও বর্জনকারী গুনাহগার এবং শাস্তির অধিকারী আর বারবার বর্জন করতে থাকা ফাসিক, স্বাক্ষ্য গ্রহণের অযোগ্য (অর্থাৎ তার স্বাক্ষ্য গ্রহণযোগ্য নয়) এবং তাকে কঠিন শাস্তি দেয়া হবে, যদি প্রতিবেশিরা এবিষয়ে চুপ থাকে তবে তারাও গুনাহগার হবে।\n\nহযরত উবাইদুল্লাহ বিন ওমর কাওয়ারিরি রহমাতুল্লাহি আলাইহি বলেন:“আমি সর্বদা ইশার নামায জামাআত সহকারে আদায় করেছি, কিন্তু আফসোস! একবার আমার ইশার নামাযের জামাআত ছুটে গেলো। এই কারণেই হলো যে, আমার নিকট একজন মেহমান এলো, আমি তার মেহমানদারীতে ব্যস্ত হয়ে গেলাম। ব্যস্ততা সেরে যখন মসজিদে পৌঁছলাম তখন জামাআত শেষ হয়ে গিয়েছিলো। এখন আমি চিন্তা করতে লাগলাম যে, এমন কি কাজ করা যায়, যার দ্বারা এই ক্ষতি পূরণ করে নেয়া যায়। হঠাৎ আমার আল্লাহ তায়ালার হাবীব, হুযুর সাল্লাল্লাহু আলাইহি ওয়াসাল্লাম এর এই মহান বাণীটি স্মরণ এলো যে, জামাআত সহকারে নামায একা নামায আদায়কারীর নামায থেকে একুশ (২১) গুণ বেশি মর্যাদাপূর্ণ। অনুরূপভাবে পঁিচশ (২৫) এবং সাতাশ (২৭) গুণ বেশি ফযীলতও বর্ণিত রয়েছে।” আমি চিন্তা করলাম, যদি আমি সাতাশবার নামায পড়ে নিই তবে সম্ভবত জামাআত ছুটে যাওয়াতে যে কমতি রয়ে গেছে তা পুরণ হয়ে যাবে। সুতরাং আমি সাতাশবার ইশার নামায পড়েছি, অতঃপর আমার তন্দ্রাভাব এসে গেলো। আমি নিজেকে কয়েকজন ঘোড়ার আরোহীদের সাথে দেখলাম, আমরা সবাই কোথাও যাচ্ছিলাম। এমন সময় একজন ঘোড়ার আরোহী আমাকে বললো: “তুমি তোমার ঘোড়াকে কষ্ট দিয়ো না, নিশ্চয় তুমি আমাদের সাথে শামিল হতে পারবে না।” আমি বললাম: “আমি আপনাদের সাথে কেন শামিল হতে পারবো না?” বললো: এই জন্য যে, আমরা ইশার নামায জামাআত সহকারে আদায় করেছি।”\n\nযদি কেউ জানতে পারে যে, তার নিকট যে বস্তু রয়েছে, তার শহরে সেটার বিμয়মূল্য এক টাকা কিন্তু তা সাগরের ওপাড়ে গিয়ে বিμি করলে তবে ২৭ টাকায় বিμি করতে পারবে, তবে অবশ্যই ঐ ব্যক্তি সাগরের ওপাড়ে গিয়েই নিজের সম্পদ বিμি করাকে প্রাধান্য দিবে, কেননা ২৭ গুণ লাভ ছেড়ে দেয়া কেইবা পছন্দ করবে? অতিব আশ্চার্যের বিষয় হলো যে, কয়েক কদম হেঁটে মসজিদে জামাআত সহকারে নামায আদায় করাতে ২৭ গুণ সাওয়াব অর্জিত হয় কিন্তু লোকেরা এর তোয়াক্কা না করেই বিনা কারণে জামাআত বর্জন করে থাকে। অথচ সাহাবায়ে কিরামগণের এরূপ অভ্যাস ছিলো যে, জামাআতে অংশগ্রহণ করার জন্য এক মাইল দূর থেকে মসজিদে আসতেন। হযরত আবু হুরায়রা রাদ্বিয়াল্লাহু আনহু বলেন: আমি হযরত জাবির রাদ্বিয়াল্লাহু আনহু থেকে শুনেছি, তিনি বলেন: আমাদের ঘর মসজিদ থেকে দূরে ছিলো, তাই আমরা নিজেদের ঘর বিμি করে দেয়ার মনস্থির করলাম, যেনো আমরা মসজিদের নিকটে এসে যেতে পারি, তখন রাসূলে আকরাম সাল্লাল্লাহু আলাইহি ওয়াসাল্লাম আমাদের নিষেধ করলেন এবং ইরশাদ করলেন: তোমাদের প্রতিটি কদমের পরিবর্তে সাওয়াব অর্জিত হয়।\n\nসাহাবায়ে কিরামদের মাঝে জামাআত সহকারে নামায আদায় করার কতইনা আগ্রহ ছিলো, আসলেই পাঁচ ওয়াক্তেই এক মাইল দূর থেকে আসা সহজ কাজ নয় আর আনুগত্যের প্রেরণাও দেখুন যে, শুধু এই কারণেই মসজিদে নববী শরীফের নিকটে ঘর কিনেননি, যেনো দূর থেকে আসাতে বেশি সাওয়াব অর্জিত হয়! পক্ষান্তরে আমাদের অবস্থা এরূপ যে, আমাদের ঘরের পাশেই মসজিদ রয়েছে, মসজিদ সামান্য দূর হলেও এবং পায়ে হেটে যাওয়াতে অলসতা হলে গাড়ি, মোটর সাইকেলের মাধ্যমে যাওয়ার ব্যবস্থা রয়েছে, মসজিদেও প্রয়োজনীয় সুযোগ সুবিধা রয়েছে, কিন্তু দূর্ভাগ্যμমে তারপরও জামাআত সহকারে নামায পড়া হয়না। ঐ সকল লোকেরা যারা শুধুমাত্র অলসতার কারণে জামাআত সহকারে নামায আদায় করেনা, তাদের উচিৎ, মনোযোগ সহকারে নিম্নোক্ত হাদীস শরীফ শ্রবণ করা এবং বারবার এ বিষয়ে চিন্তা করা অলসতা ও উদাসীনতাকে দূর করে নিয়মিত জামাআত সহকারে নামায আদায়ের মানসিকতা তৈরি করা।\n\nনবী করিম সাল্লাল্লাহু আলাইহি ওয়াসাল্লাম কয়েক ওয়াক্ত নামাযে কিছু মানুষকে অনুপস্থিত পেয়ে ইরশাদ করলেন: আমি চাই যে, কোন ব্যক্তিকে আদেশ দিই যে, সে যেনো নামায পড়ায়, অতঃপর আমি ঐ সকল লোকদের নিকট যাই যারা নামায (জামাআত সহকারে) পড়া থেকে বিরত রয়েছে এবং এ কারণে তাদের ঘরকে জ্বালিয়ে দিই। হাকীমুল উম্মত মুফতী আহমদ ইয়ার খাঁন নঈমী রহমাতুল্লাহি আলাইহি এই হাদীসের ব্যাখ্যায় বলেন: এখানে বলার বিষয়টি মুনাফিকদের দিকেই নিহিত, কেননা কোন সাহাবী বিনা কারণে জামাআত এবং মসজিদে উপস্থিতি বর্জন করতেন না।\n\nহযরত আব্দুল্লাহ বিন ওমর বলেন: হযরত ওমর ফারুক তাঁর বাগানের দিকে গেলেন, যখন ফিরে আসলেন তখন লোকেরা আসরের নামায আদায় করে নিয়েছিলো, এটা দেখে তিনি পাঠ করলেন এবং বললেন: “আমার আসরের জামাআত ছুটে গেলো, সুতরাং আমি তোমাদের স্বাক্ষী বানালাম যে, আমার বাগানটি মিসকিনদের জন্য সদকা করে দিলাম যেনো এই কাজের কাফফারা হয়ে যায়।”\n\nমনে রাখবেন! ইফতার পার্টি, বিয়ে ও ওলীমার দাওয়াত, ওরশ, ইসালে সাওয়াবের মাহফিল এবং নাতের অনুষ্ঠান ইত্যাদির কারণে ফরয নামায সমূহে মসজিদের জামাআতের তাকবীরে উলা বর্জন করার কোন অনুমতি নেই, এমনকি যে লোকেরা ঘর বা হল অথবা বাংলোর কম্পাউন্ডে তারাবীর জামাআতের ব্যবস্থা করে থাকে এবং নিকটেই মসজিদ বিদ্যমান তবে তাদের উপরও ওয়াজিব যে, প্রথমে ফরয নামায জামাআতে তাকবীরে উলার সাথে মসজিদে আদায় করা। যারা শরয়ী কারণ ব্যতিরেকে ক্ষমতা থাকা স্বত্বেও ফরয নামায মসজিদে জামাআতের সাথে আদায় করে না, তাদের ভয় করা উচিৎ। হযরত আব্দুল্লাহ বিন মাসউদ রাদ্বিয়াল্লাহু আনহু বলেন: “যার এটা পছন্দ যে, কাল আল্লাহ তায়ালার সাথে মুসলমান হয়েই সাক্ষাৎ করবে তবে সে যেনো এই পাঁচ ওয়াক্ত নামায (জামাআত সহকারে) সেখানে নিয়মিত করে, যেখানে আযান দেয়া হয়, কেননা আল্লাহ তায়ালা তোমাদের নবীর জন্য সুন্নাতে মুয়াক্কাদা হিসেবে নির্দিষ্ট করেছেন এবং এই (জামাআত সহকারে) নামাযও সন্নাতে মুয়াক্কাদা আর যদি তোমরা নিজের ঘরে নামায পড়ে নাও, তবে তোমরা তোমাদের নবী এর সুন্নাত ছেড়ে দিলে এবং যদি তোমাদের নবীর সুন্নাত ছেড়ে দাও, তবে পথভ্রষ্ট হয়ে যাবে।” এই হাদীস শরীফ থেকে ইঙ্গিত পাওয়া যায় যে, জামাআতে নামায আদায়কারীদের উত্তম পরিণতি হবে এবং যারা শরয়ী কারণে ছাড়া জামাআত বর্জন করবে তাদের পরিণতি অত্যন্ত মন্দ হবার আশংকা রয়েছে। এ প্রসঙ্গে আলা হযরত, ইমামে আহলে সুন্নাত শাহ ইমাম আহমদ রেযা খাঁন রহমাতুল্লাহি আলাইহি বলেন: যদি আযান শুনে মসজিদে প্রবেশ করার জন্য ইকামতের অপেক্ষা করতে থাকে তবে গুনাহগার হবে। তিনি আরো বলেন:“যে ব্যক্তি আযান শুনে ঘরে ইকামতের জন্য অপেক্ষা করে, তার স্বাক্ষ্য গ্রহণযোগ্য নয়।”\n\nহাকীমুল উম্মত হযরত মুফতী আহমদ ইয়ার খাঁন রহমাতুল্লাহি আলাইহি প্রশ্ন দাঁড় করেন যে, জামাআত সহকারে নামায কেন আদায় করা হয়, এতে হিকমত কি? মসজিদে উপস্থিত কেন হতে হয়? অতঃপর এর উত্তর দিতে গিয়ে নিজেই বলেন: জামাআতে দ্বীনি ও দুনিয়াবী অনেক হিকমত রয়েছে, দুনিয়াবী হিকমত তো এটাই যে, জামাআতের বরকতে জাতির মধ্যে শৃংখলা বজায় থাকে যে, মুসলমানগণ তাদের সকল কাজের জন্য, ইমামের ন্যায় নেতা এবং আমীর খুঁজে নেয়, অতঃপর আমীরের এরূপ আনুগত্য করবে যেমন মুক্তাদী ইমামের (আনুগত্য করে), জামাআত দ্বারা পরস্পর একতা বৃদ্ধি পায়, প্রতিদিন পাঁচবারের সাক্ষাত ও সালাম দোয়া মনের শত্রুতাকে দূর করে দেয়, জাতিতে সময়ের নিয়মানুবর্তিতার অভ্যাস হয়ে যায় যে, সকলেই জামাআতের সময়ে দৌড়ে আসে, জামাআতের মাধ্যমে অহঙ্কারীদের অহঙ্কার দূর হয়ে যায় যে, এখানে বাদশাহকেও গরীবের সাথে দাঁড়াতে হয়, তাছাড়া মসজিদ হচ্ছে মুসলমানদের মিলন সাক্ষাৎ স্থল, যেখানে একত্র হয়ে মুসলমানরা গুরুত্বপূর্ণ পরামর্শ করতে পারে, যেনো মসজিদে প্রতিদিন পাঁচবার কনফারেন্স হয়ে থাকে, দ্বীনি উপকারীতা হলো যে, যদি জামাআতে একজনের নামায কবুল হয়ে যায় তবে সবার কবুল হয়ে যাবে, জামাআতে যেনো মুসলমানদের প্রতিনিধিদল আল্লাহ তায়ালার দরবারে উপস্থিত হয় এবং প্রকাশ্য যে, শাসকের দরবারে একাকীর পরিবর্তে সম্মিলিত ভাবে যাওয়া বেশি সম্মানের হয়ে থাকে, জামাআতে মানুষ আল্লাহ তায়ালার আদালতে উকিল অর্থাৎ ইমামের মাধ্যমে আরয করে থাকে, যার কারণে কথার মূল্য বৃদ্ধি পেয়ে যায়, মসজিদের দিকে আসা যাওয়ায় প্রতিটি কদমেই দশটি করে নেকী অর্জিত হয়, জামাআত মানুষকে ধর্মীয় নেতা, ওলামা ও সূফীদের আদব করা শেখায়।\n\nআমাদের মধ্যে এমন লোকের আধিক্য, যারা বাজারের রঙ তামাশায় বসে থাকে, অফিসে ব্যস্ততার নামে সময় অতিবাহিত করে দেয়, আযান হয়ে যায়, জামাআত শেষ হয়ে যায় এবং তাদের এতটুকু অনুভূতিও পর্যন্ত থাকে না এবং যারা নামায পড়েও তবে জামাআত বিহীন, অনেক সময় কথা বলতে বলতে বা কাজকর্ম করতে করতে জামাআত তো জামাআত নামায পর্যন্ত ছেড়ে দেয় কিন্তু আহ! এর কোন আফসোস পর্যন্ত হয়না। আমাদেরও উচিৎ, আমরাও যেনো আমাদের মাঝে জামাআত সহকারে নামাযের গুরুত্ব এবং এর ভালবাসা সৃষ্টি করি আর নিজের সন্তানদেরও বাল্যকাল থেকেই জামাআত সহকারে নামায পড়াতে অভ্যস্ত করি।"
  },
  {
    "1": "বাতিল ইমামের পেছনে নামাযে একতদা করা",
    "2": "বাতিল ইমামের পেছনে নামাযে একতদা করা\n\nপ্রশ্নঃ আমাদের মসজিদের ইমামের কাছে তেমন ইল্‌ম-জ্ঞান নেই। কওমী মাদরাসায় অল্প পড়া-লিখা করেছেন। তিনি নিজেকে সুন্নীর কাছে গেলে সুন্নী, ওহাবীর কাছে গেলে ওহাবী, মওদূদীপন্থীর কাছে গেলে মওদূদীপন্থী বলে দাবী করেন। আসল সমস্যা হল তার বাম হাতের চেয়ে ডান হাত প্রায় ৫/৬ ইঞ্চি খাটো। তা নিয়ে অনেকে বলে তার পেছনে ইক্বতিদা করলে নামায মাকরূহ্‌/ভঙ্গ হবে। প্রশ্ন হল- এ ধরনের ইমামের পেছনে ইক্বতিদা শুদ্ধ হবে নাকি মাকরূহ্‌?\n\nউত্তরঃ হক্ব-বাতিল সকলের সাথে তাল মিলিয়ে চলা মুনাফিক্বী চরিত্র। তদুপরি বদ মাযহাব যাদের আক্বীদা-বিশ্বাস কুফরীর পর্যায়ে পৌঁছেছে। যেমন, ওহাবী-দেওবন্দী, শিয়া, মওদূদী প্রমুখ বদমাযহাবীদের সাথে প্রকাশ্যে উঠা-বসা, লেন-দেন ও সম্পর্ককারী প্রকাশ্য ফাসিক্বী। এমন ফাসিক্ব ইমামের পেছনে ইক্বতিদা করা জায়েয নেই।-[ফাতওয়ায়ে রেজভিয়া, ৩য় খণ্ড, ২৬৯পৃষ্ঠা]\n\nবাম হাতের চেয়ে ডান হাত প্রায় ৫/৬ ইঞ্চি খাটো এমন লোকেরও ইক্বতিদা করতে অসুবিধা নেই। যদি উভয় হাত কার্যকর থাকে এবং উক্ত ইমাম ক্বিরআত ও মাসআলা-মাসায়েল সম্পর্কে ওয়াকিফ হন এবং আক্বীদা ও আমল বিশুদ্ধ হয়।"
  }
]