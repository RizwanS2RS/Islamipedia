[
    {
        "1": "বর্তমান বিশ্ব পরিস্থিতি ও ‘জিহাদ’ ভাবনা",
        "2": "বর্তমান বিশ্ব পরিস্থিতি ও ‘জিহাদ’ ভাবনা\nলেখক : কাজী সাইফুদ্দীন হোসাইন\n\nপ্রথমেই বলে রাখতে চাই, আমি মূলতঃ একজন ইসলাম-ধর্মবিষয়ক বইপত্রের অনুবাদক ও লেখক, কোনো রাজনীতিবিদ নই। তবু আমার চারপাশে বর্তমানে যা কিছু ঘটছে, সে সম্পর্কে আমার ধর্মীয় আকীদা-বিশ্বাস কী বলে তা ব্যাখ্যা করা জরুরি মনে করেই এ লেখাটির অবতারণা করছি। মুসলমানদের অনেকে ফিলিস্তিনের গাজ্জা পরিস্থিতি নিয়ে ইসলামী জিহাদের কথা ভাবছেন, যা সামাজিক যোগাযোগ মাধ্যমে উঠে আসছে। ধর্মীয় ভাবাবেগ তারই পক্ষে সায় দেয় সত্য, কিন্তু জিহাদের কিছু শর্ত এখানে উল্লেখ করা অতি প্রয়োজনীয় বলে আমি মনে করি। এগুলোর জন্যে এতদসংক্রান্ত বইপুস্তক ঘাঁটতে হবে না, ইসলামের মৌলিক বাণী, বিশেষ করে ইতিহাসের দিকে তাকালেই উত্তর পাওয়া যাবে।  তবু আমি হক্বপন্থী সুন্নী উলামাবৃন্দের জিহাদ-সম্পর্কিত গ্রন্থাবলী পড়ার পরামর্শ দেবো তরুণ প্রজন্মকে। এতে আমার এই লেখাটির পক্ষে সমর্থন পাওয়া যাবে, ইন-শা-আল্লাহ।\n\nপ্রথমতঃ জিহাদ পরিচালনা করেছিলেন প্রিয়নবী (সাল্লাল্লাহু আলাইহি ওয়া সাল্লাম), যিনি (রাসূল হিসেবে) ঐশী এখতেয়ারপ্রাপ্ত। তিনি তো স্রেফ রাজনৈতিক ক্ষমতাধর ছিলেন না, বরং তাঁর হাতে ছিলো খোদায়ী অলৌকিক ক্ষমতার বহিঃপ্রকাশমান এক রাজদণ্ড, যেমনটি ঘোষিত হয়েছে সূরাহ আনফাল, ১৭ নং আয়াতে করীমায়:\n\nفَلَمْ تَقْتُلُوهُمْ وَلَـٰكِنَّ ٱللَّهَ قَتَلَهُمْ وَمَا رَمَيْتَ إِذْ رَمَيْتَ وَلَـٰكِنَّ ٱللَّهَ رَمَىٰ وَلِيُبْلِيَ ٱلْمُؤْمِنِينَ مِنْهُ بَلاۤءً حَسَناً إِنَّ ٱللَّهَ سَمِيعٌ عَلِيمٌ.\n\nঅর্থ: অতঃপর তাদেরকে (মানে মক্কার কুফফারকে বদর প্রান্তরে) তোমরা (সাহাবা কেরাম রাদ্বিয়াল্লাহু আনহুম) হত্যা করো নি, বরং আল্লাহ তাদেরকে হত্যা করেছেন; এবং হে মাহবূব (সাল্লাল্লাহু আলাইহি ওয়া সাল্লাম), ওই মাটি যা আপনি নিক্ষেপ করেছেন অবিশ্বাসী কুফফারদের চোখে, তা আপনি নিক্ষেপ করেন নি, বরং আল্লাহ নিক্ষেপ করেছেন (প্রত্যেকের চোখে পৌঁছুবার লক্ষ্যে), এবং তা এ জন্যে যে মুসলমানদেরকে (মানে সাহাবাবৃন্দকে) তা থেকে উত্তম পুরস্কার দান করবেন। নিশ্চয় আল্লাহ শ্রোতা, জ্ঞাতা [কুর’আন, ৮/১৭; হাকিমুল উম্মত মুফতী আহমদ ইয়ার খাঁন (রহমতুল্লাহি আলাইহি) প্রণীত তাফসীরে নূরুল ইরফান ও ইমাম জালালউদ্দীন সৈয়ূতী (রহমতুল্লাহি আলাইহি) রচিত তাফসীরে জালালাইন শরীফ গ্রন্থ দুটোর সমন্বিত বিশ্লেষণ]।\n\nবদরের যুদ্ধে কুফফার সংখ্যা ছিলো প্রায় ১০০০ জন, আর সাহাবাবৃন্দ (রাদ্বিয়াল্লাহু আনহুম) ছিলেন সংখ্যায় মাত্র ৩১৩ জন। এই অসম যুদ্ধের এক পর্যায়ে প্রিয়নবী (সাল্লাল্লাহু আলাইহি ওয়া সাল্লাম) কুফফার বাহিনীর চোখের দিকে ধুলো ছুঁড়ে মেরেছিলেন। এতে তারা দৃষ্টিশক্তি হারিয়েছিলো এবং ফলশ্রুতিতে যুদ্ধে পরাজয় বরণ করেছিলো। অতএব, এ ঘটনায় প্রতিষ্ঠিত হয়ে গিয়েছে যে আধ্যাত্মিকতাসম্পন্ন ইমাম মুসলিম মুজাহিদ বাহিনীর নেতৃত্বে থাকতে হবে। বস্তুতঃ তাঁর অধিনায়কত্বে পরিচালনাধীন মুসলিম যোদ্ধাবৃন্দও খোদায়ী/ঐশী মদদপ্রাপ্ত হতে হবে, যেমনটি উপরোক্ত আয়াতের প্রথমাংশে বিবৃত হয়েছে (’তাদেরকে তোমরা হত্যা করো নি, বরং আল্লাহ করেছেন’)। মোট কথা, আল্লাহর সন্তুষ্টি অর্জনকারী ও নৈকট্যপ্রাপ্ত মুসলমান হতে হবে মুজাহিদ বাহিনীকে। এটা মানদণ্ড। এই মাপকাঠিতেই ২৩ বছরের নবূয়্যতের মিশন চূড়ান্ত লক্ষ্যে পৌঁছেছিলো।\n\nদ্বিতীয়তঃ মুসলমানদের পরবর্তী যুগের ইতিহাস পর্যালোচনা করুন। স্বর্ণযুগের চার খলীফা (রাদ্বিয়াল্লাহু আনহুম) একইভাবে ঐশী সমর্থন দ্বারা রাজ্য শাসন করেছিলেন। সুলতান গাজী সালাহউদ্দীন আইয়ূবী, সাইফুদ্দীন কুতূয, বাইবার্স, উপমহাদেশে সুলতান মুহাম্মদ শাহ গৌরী, ইলতুৎমিশ প্রমুখও কোনো না কোনো ওলী বা আল্লাহর বন্ধুর রূহানী তথা আধ্যাত্মিক মদদে সফলকাম হয়েছিলেন। উসমানীয় সুলতানদের মধ্যে অনেকেই ওলী ছিলেন। ছয় শ বছরের গৌরবোজ্জ্বল শাসন এমনি এমনি হয় নি! ওই সময় ইউরোপীয় আগ্রাসী শক্তি আরব ভূখণ্ড আক্রমণ তো দূরে, মধ্য ইউরোপেই তটস্থ ছিলো। সালাহউদ্দীন আইয়ূবী নিজেও পুণ্যবান বুযর্গ ছিলেন। তাঁর সহযোগীরাও আল্লাহর প্রিয় বান্দা ছিলেন। তাঁদের আকীদা-বিশ্বাস ছিলো বিশুদ্ধ-সুন্নী। তাঁর বোনের জামাই মুজাফফর শাহ কাউকাবুরী রাজকীয় জাঁকজমকের সাথে ঈদে মীলাদুন্নবী (সাল্লাল্লাহু আলাইহি ওয়া সাল্লাম) পালন করতেন। ওই সময় তিনি রাজ্যের ফকির-দরবেশমণ্ডলীকে অনুষ্ঠানে দাওয়াত করতেন। এগুলো সব ইতিহাস বইয়ে লিপিবদ্ধ আছে। অতএব, ইসলামী শরঈ দলিল ও ইতিহাসের আলোকে আমার সিদ্ধান্ত হলো, আকীদা-বিশ্বাসের প্রশ্নে স্বর্ণযুগের মুসলমানদের ও বর্তমানকালের মুসলমানদের মধ্যে মৌলিক পার্থক্য বিরাজমান। জ্ঞান-বুদ্ধি ও উপলব্ধির ক্ষেত্রেও তাঁদের সাথে বর্তমানের মুসলমানদের আসমান-জমিন পার্থক্য বিদ্যমান!\n\nতৃতীয়তঃ পূর্ববর্তী ও পরবর্তী যুগের মুসলমানদের মধ্যে গুণগত পার্থক্য দেখা দেয় ১৭০০ খৃষ্টাব্দের মাঝামাঝি সময়ে। ওই সময় (মানে ১৭৫০ সালে) মুহাম্মদ ইবনে আবদিল ওয়াহহাব নজদী বৃটিশের সহায়তায় ওহাবী মতবাদের প্রচার-প্রসার আরম্ভ করে। সেই সূত্র ধরে উসমানীয় তুর্কীদের বিরুদ্ধে সশস্ত্র আরব জাতিয়তাবাদী বাগাওয়াত/বিদ্রোহ সংঘটন করে সৌদি রাজপরিবারসহ অন্যান্য রাজ্যের আরবীয় রাজা-বাদশাহ। এতে তারাই দুর্বল হয়ে পড়ে এবং বর্তমানের বেহাল দশা তাদেরই ওই কর্মফল! আর ১৭৫৭ সালে বাংলার নওয়াব সিরাজউদ্দৌলাকে বৃটিশের সহায়তায় হটিয়ে বিশ্বাসঘাতক মীর জাফর আলী খাঁন, জগৎ শেঠ, রাজা রাজ বল্লভ, রায় দুর্লভ, মীরান, উমিচাঁদ, শওকত জং, ঘসেটি বেগম, মুহাম্মদী বেগ গং বাংলার তথা উপমহাদেশের রাজনীতিকে অসৎ লোকের করায়ত্তে নেয়। অতঃপর এক বাজে ধারার প্রচলন ঘটে, যা থেকে আজো আমরা মুক্তি পাই নি। কবে পাবো তা জানি না। তবে আমাদের ধর্মশাস্ত্র অনুসারে জানি, রাসূলুল্লাহ (সাল্লাল্লাহু আলাইহি ওয়া সাল্লাম) বর্তমান পরিস্থিতি সম্পর্কে জানিয়েছিলেন (কিছু হাদীসে)। তিনি তাঁর উম্মত ও বংশধর ইমাম মাহদী (আলাইহিস্ সালাম)-এর শুভাগমনের বার্তাও দিয়েছিলেন। এই ইমাম বিশাল ঐশী ক্ষমতাধর ব্যক্তিত্ব হবেন। তিনি এলে অত্যাচারী শয়তানী শক্তিগুলোর পতন ঘটবে। মুসলমান তরুণ প্রজন্মকে আমি এতদসংক্রান্ত বিষয়ে গবেষণা করার আহ্বান জানাই।\n"
    },
    {
        "1": "সার কথা",
        "2": "বর্তমানে অনেকে জিহাদের আহ্বান জানালেও তাতে সন্দেহ থেকে যায়। কেননা মুসলমানদের মধ্যে এ ধরনের উস্কানিতে মদদ শত্রুপক্ষেরই দেয়ার সম্ভাবনা বেশি। আমাদের মধ্যে বর্তমানে কোনো আধ্যাত্মিকতাসমৃদ্ধ ইমাম নেই। উল্টো কুরবাতে ইলাহী তথা আল্লাহর নৈকট্যপ্রাপ্ত বান্দাদের বিরুদ্ধে বিষোদগার করছে শত্রুদের এজেন্ট হিসেবে কর্মরত মৌ-লোভীদের একটি দল! খারেজী-ওহাবী, রাফেযী-শিয়া, কাদিয়ানী গং তাদেরই অন্তর্ভুক্ত। এ রকম নাজুক পরিস্থিতিতে আমাদের একমাত্র এই দু‘আ-ই করা উচিত - আল্লাহ পাক যেনো ইমাম মাহদী (আলাইহিস্ সালাম)-কে অতি সত্বর দুনিয়াতে প্রেরণ করেন। তিনি না আসা পর্যন্ত আমাদের মধ্যে যে ঘাটতি রয়েছে, তা অপসারিত হবে না। আমাদের নফসের (কুপ্রবৃত্তির) বিরুদ্ধে আগে জিহাদ করা প্রয়োজন, নতুবা গরু চুরি, জুতা চুরি, পুকুর চুরি, রাষ্ট্রীয় কোষাগার চুরি থেকে বাঁচবো কীভাবে? গাজ্জার মজলূম ফিলিস্তিনী জনগণকে রক্ষা তো আরো দূর স্বপ্ন!\n\n—-----------------------------------------------***----------------------------------------------------------\n"
    },
    {
        "1": "**গাজ্জার প্রেক্ষাপটে ‘জিহাদ’ ভাবনা ও আমাদের করণীয়: ফলোআপ**",
        "2": "গতকাল এ বিষয়ে প্রথম পোষ্টটি পেশ করেছিলাম। আজ বাস্তবতার আলোকে আমাদের করণীয় সম্পর্কে আলোচনা করবো, ইনশা’আল্লাহ। সবার বোঝা উচিত যে জিহাদের জন্যে যে রূহানী ক্ষমতাসম্পন্ন যোগ্য ইমামের পূর্বশর্ত রয়েছে, তা বর্তমানে অনুপস্থিত। এ ঘাটতি আজকের নয়, বরং ১৭৫০ খ্রীষ্টাব্দ থেকে চলমান। ইত্যবসরে অনেক জিহাদ পরিচালিত হয়েছে, কিন্তু ফলাফল একই দাঁড়িয়েছে, অর্থাৎ মুসলমানদের শোচনীয় পরাজয় ছাড়া কিছুই অর্জিত হয়নি। তাই বাধ্য হয়ে সিদ্ধান্ত নিচ্ছি যে এ যাবৎ জিহাদ ঘোষণাকারী মুসলমানবর্গ কেউই খোদার মনোনীত প্রকৃত ইমাম ছিলেন না; তাঁরা খামখেয়ালি মোতাবেক জিহাদের ঘোষণা দিয়েছিলেন। এখনো চলমান সঙ্কটে এক দল জিহাদ ঘোষণা করেছেন। তাঁরা মুসলমান রাষ্ট্রগুলোকে তাতে শরীক হবার আহ্বানও জানিয়েছেন। অথচ আমরা জানি, এ ধরনের জিহাদ ঘোষণা করেছে শত্রুপক্ষের দালালচক্রও। তরুণ প্রজন্ম শত্রুদের কর্মপন্থা সম্পর্কে একদম বে-খবর! আমি তাদের ভাষা ও সংস্কৃতি এবং কর্মপন্থা সম্পর্কে সম্পূর্ণ ওয়াকিফহাল, কেননা আমি তাদের পশ্চিমা শিক্ষায় শিক্ষিত। ওহাবী মতবাদ, আইসিস, আল-কায়েদা ইত্যাদি উগ্রপন্থা পশ্চিমাদেরই সৃষ্ট। হিলারী ক্লিন্টন এক ভিডিও’তে স্বীকার করেছেন তাঁরা আইসিস, তালেবান গংকে সৃষ্টি করেছিলেন [ভিডিও লিঙ্ক মন্তব্যে]। অতএব, তাঁদের ধোঁকায় পড়ে তরুণ প্রজন্মের বোকামিপূর্ণ কোনো সিদ্ধান্ত হিতে বিপরীত হতে বাধ্য।\n\nএবার আসা যাক আমাদের করণীয় প্রসঙ্গে। মুসলিম-সংখ্যাগরিষ্ঠ দেশগুলোকে আমরা তাকিদ দিতে পারি, যাতে তাঁরা নিজেদের আয়ত্তাধীন আন্তর্জাতিক পর্যায়ের গণমাধ্যমকে (যেমন আল-জাজিরা, টিআরটি ইত্যাদিকে) পশ্চিমা দেশগুলোর জনগণের এতদসংক্রান্ত জ্ঞান বৃদ্ধির লক্ষ্যে তথ্য সরবরাহ কাজে পরিচালিত করেন। ইতোমধ্যে সামাজিক যোগাযোগ মাধ্যমে সক্রিয় সারা বিশ্বের বিবেকবান সামাজিক প্রভাবকবৃন্দ যথেষ্ট অবদান রেখেছেন, যার দরুন পশ্চিমা দেশগুলোতে এর ইতিবাচক প্রভাব পড়তে শুরু করেছে। মার্কিন মুল্লুকে ব্যাপক বিক্ষোভের ফলে ডোনাল্ড ট্রাম্পও এখন চাপের মুখে পড়েছেন। অস্ট্রেলীয় ফ্রীল্যান্স সাংবাদিক সি.জে.ওয়ে’লেম্যান একটা চমৎকার প্রস্তাব দিয়েছেন তাঁর সর্বশেষ ভিডিও’তে। তিনি বলেছেন, জায়নবাদী ইসরাঈলী পক্ষ যে গণহত্যা চালিয়েছে, তা আন্তর্জাতিক অপরাধ আদালতে দায়ী সাব্যস্ত হয়েছে। অতএব, শেতান-ইয়াহূ’র মতো তাদের সবার এ হত্যাকাণ্ডে অংশগ্রহণের ভিডিও প্রামাণ্যচিত্র দেখে দেখে ধরিয়ে দেবার জন্যে পুরস্কার ঘোষণা করা হোক। এতে ধনাঢ্য মুসলমানবৃন্দ দান-সদকাস্বরূপ অর্থের যোগান দিতে পারেন। এ ছাড়া, তাঁরা মার্কিন মুল্লুকে জায়োনিষ্ট ইহুদীপন্থী লবিইষ্ট গ্রূপ ‘এইপ্যাকের’ মতো মুসলিম লবিইষ্ট গ্রূপও চালু করতে পারেন। আমি মনে করি আইডিয়াটা মন্দ নয়।\n\nসর্বোপরি, মুসলমান রাষ্ট্রপক্ষগুলোকে নিজেদের পাশাপাশি সমমনা ভিন্ন ধর্মাবলম্বী রাষ্ট্রপক্ষগুলোকেও গাজ্জা গণহত্যার ব্যাপারে একজোট করার চিন্তা মাথায় রাখতে হবে। মনে রাখবেন, ইসরাইল মার্কিন যুক্তরাষ্ট্র ছাড়া অচল। তাদের সমস্ত জোর তথা দহরম-মহরম মার্কিননির্ভর। মার্কিন ছাড়া তারা দু দিনও টিকবে না, চ্যালেঞ্জ! এ সময় কতিপয় মৌ-লোভী কর্তৃক জারিকৃত জিহাদের ডাকে সাড়া দিয়ে পশ্চিমা-সহ সারা বিশ্বের মানুষের সহানুভূতি হারানোর কোনো মানে হয় না! আর ওই মৌ-লোভীচক্র জায়নবাদীদের ভাড়াটে কি-না তাও খতিয়ে দেখা দরকার। আমি গতকালের প্রথম লেখাটিতে আল্লাহতায়ালার মনোনীত রূহানী ক্ষমতাসম্পন্ন ইমাম মাহদী (আলাইহিস্ সালাম)-এর কথা বলেছিলাম। তিনি এ ধরায় আগমন করলে তাঁর অধীনে কাতারবদ্ধ হওয়া তখন বাধ্যতামূলক হবে। তিনি কারামত দ্বারা সমস্ত বিরোধিতার অবসান ঘটাবেন এবং সারা বিশ্বের মানুষ তাঁরই আনুগত্য স্বীকার করবেন। এটাই প্রিয়নবী (সাল্লাল্লাহু আলাইহি ওয়া সাল্লাম)-এর পবিত্র মুখনিঃসৃত বাণী।\n\n—--------------------------------------------------------***-------------------------------------------------------------\n\n"
    },
    {
        "1": "**ইমাম মাহদী (আলাইহিস্ সালাম)-এর আলামত ও সমসাময়িক বিশ্ব পরিস্থিতি**",
        "2": "আমাকে দ্বীনীভাই ও ফেসবুক বন্ধু যাইনুল আবেদীন সাহেব নিচের মন্তব্যটি লিখেছেন:\n\nআপনার গবেষণালব্ধ তাত্ত্বিক লেখা খণ্ডনে আমি অক্ষম। কেননা আপনি একজন উচ্চ শিক্ষিত ব্যক্তিত্বসম্পন্ন গবেষক,পণ্ডিত, অনুবাদক। সমসাময়িক বিষয়ে উপরোল্লেখিত আপনার গবেষণালব্ধ আলোচনার অনেক ডকুমেন্টস রয়েছে। তারপরও আমি একজন আহলে সুন্নাত ওয়াল জামাতের সূফীবাদে বিশ্বাসী নগণ্য সমর্থক হয়ে তর্ক নয়, যথাবিহিত সন্মানপূর্বক জানতে প্রশ্ন করছি -\n\n"
    },
    {
        "1": "প্রশ্নাবলী",
        "2": "*ইমাম মাহদী আলাইহিস্ সালাম আসার পূর্বে আমাদের দ্বারা জিহাদের প্রয়োজনীয়তা নেই কেন?\n*কিয়ামত পর্যন্ত কি আহলে সুন্নাত ওয়াল জামাত প্রবাহমান থাকবে না?\n*কাফের কর্তৃক মুসলিম জাতিকে নিশ্চিহ্ন করার লক্ষ্যে নিপীড়ন-নির্যাতনের স্টীমরোলার চালিয়েছে, চালাচ্ছে, চালাবে। এর পরেও মুসলিম জাতিকে বার বার পুনঃজীবিত করেছে একমাত্র পবিত্র কুর’আন, সুন্নাহ ও জিহাদ।\n*মৃত্যুর মধ্যে শাহাদাতের মৃত্যু অতীব মর্যাদাময় কেন বলা হয়?\n*মোমিনকে শাহাদাতের মৃত্যু কামনার তাগিদ কেন দেয়া হয়েছে?\nবিঃদ্র- যুগে যুগে যতো বাতিলের জন্ম হয়েছে হবে তারাই নাকি শুধু মিল্লাতে মুসলেমাকে ধোঁকার মাধ্যমে জিহাদে নিরুৎসাহী করবে। যেমন - পথভ্রষ্ট গোলাম আহমদ কাদিয়ানির লেখায় জিহাদ থেকে বিরত থাকবার তাগিদ রয়েছে!”\n\n\nউত্তর\n\n\nআমি ইতিপূর্বের দুটো ফেসবুক পোষ্টে ইমাম মাহদী (আলাইহিস্ সালাম)-এর আগমন ও প্রেক্ষাপট সম্পর্কে যেসব কথা বলেছি, সেগুলো শরঈ দলিলভিত্তিক ছিলো। এখানে সংক্ষেপে একটি দলিলই পেশ করবো, যা পুরো বিষয়টিকে স্পষ্ট করে দেবে। হাদীসের ইবারত লক্ষ্য করুন:\n\n\nعن عبد الله بن مسعود قال قال رسول الله ﷺ: لا تذهب الدنيا حتى يملك العرب رجل من أهل بيتي يواطئ إسمه إسمي وفي رواية يواطئ إسمه إسمي وإسم أبيه اسم أبي يملأ الأرض قسطاً وعدلاً كما ملئت ظلما وجورا. (رواه الترمذي وأبو داؤد)\n\n\nঅর্থ: হয়রত আবদুল্লাহ বিন মাসউদ (রাদ্বিয়াল্লাহু আনহু) থেকে বর্ণিত; তিনি বলেন, আল্লাহর রাসূল (সাল্লাল্লাহু আলাইহি ওয়া সাল্লাম) বলেছেন: “পৃথিবী শেষ হবে না যতোক্ষণ না আমার পরিবারের একজন ব্যক্তি আরবদের শাসন করে, যার নাম আমার নামের সাথে মিলে যায়।” অন্য বর্ণনায় আছে, \"তার নাম আমার নামের সাথে মিলে যায় এবং তার বাবার নাম আমার বাবার নামের সাথে মিলে যায়। তিনি পৃথিবীকে ন্যায়বিচার ও সাম্য দিয়ে পূর্ণ করে দেবেন, যেমনটি অন্যায় ও অত্যাচারে তা পূর্ণ ছিলো। [সর্ব-ইমাম তিরমিযী ও আবূ দাউদ রহমতুল্লাহি আলাইহিমা কর্তৃক বর্ণিত]\n\n\nব্যাখ্যা\n\n\nইমাম মাহদী (আলাইহিস্ সালাম)-এর দুনিয়াতে আগমনের প্রেক্ষাপট এ হাদীসে স্পষ্ট করা হয়েছে। অন্যায় ও অত্যাচারে দুনিয়া ”পূর্ণ” হবে। মুসলমান সাধারণ ঈমান-আকীদা সহকারে ও ইসলামী জিন্দেগী অনুসারে জগতে বসবাস করতে সক্ষম হবেন না। মুসলমান (সুন্নী) কোনো রাষ্ট্রপক্ষই তখন বিরাজ করবে না। চারদিকে গোমরাহ দলগুলোর আধিপত্য বজায় থাকবে, যারা কুর’আন-সুন্নাহর অপব্যাখ্যা দ্বারা মানুষকে গোমরাহ করবে। তরুণ প্রজন্ম জানতে পারবে না কোনটা হক্ক/সত্য। তারা জিহাদের নামে প্রকাশ্য শত্রুদের সৃষ্ট ‘ইসলামী’ ব্যানারধারী দলগুলোতে ভিড়বে এবং ধোঁকায় পড়বে। তাদের তথাকথিত জিহাদ হবে প্রকৃত মুসলমানদের বিরুদ্ধে। অপর একটি হাদীসে আমরা জানতে পারি যে, ইমাম মাহদী (আলাইহিস্ সালাম) মদীনা মুনাওয়ারা থেকে গোপন বেশে মক্কা মুয়াযযমায় চলে আসবেন, আর তথাকার বাদশাহ মদীনা হতে তাঁর পিছু পিছু সেনা প্রেরণ করবে; কিন্তু পাহাড় ধ্বসে ওই সেনাদলের বিনাশ ঘটবে। মক্কা মুয়াযযমায় হাজীবৃন্দ হযরত ইমাম (আ.)-কে চিনতে পারবেন এবং সবাই তাঁর নেতৃত্বের পতাকাতলে জড়ো হবেন। অতঃপর জিহাদ আরম্ভ হবে, আর পয়গাম্বর ঈসা (আলাইহিস্ সালাম)-ও আসমান থেকে নেমে এসে তাঁর সাথে জোট বাঁধবেন। তাঁরা এভাবে দজ্জালকে পরাভূত করবেন।\n\n"
    },
    {
        "1": "সার কথা",
        "2": "আমি কখনো বলি নি যে জিহাদ হতে মুখ ফিরিয়ে নিন। বর্তমান পরিস্থিতিতে কোনো মুসলমান রাষ্ট্রই বাতিলের কব্জা থেকে মুক্ত নয়। কোনো সুন্নী রাষ্ট্র-প্রশাসন ক্ষমতায় নেই যে হক্ব পন্থায় এই আগ্রাসন মোকাবিলা করবেন। এই পরিস্থিতি উসমানীয় তুর্কী শাসনের পতনের পর থেকে চলমান। এর আগে কখনোই মুসলিম জাতি এতোখানি নাজুক পরিস্থিতিতে পড়েন নি। এই পরিস্থিতি ইমাম মাহদী (আলাইহিস্ সালাম)-এর জন্যে ইউনিক/অনন্য অথবা খাস্ যা প্রিয়নবী (সাল্লাল্লাহু আলাইহি ওয়া সাল্লাম) উপরোল্লিখিত হাদীস শরীফে স্পষ্ট করেছেন। এটা আমার নিজস্ব মনগড়া মত নয়। [রেফারেন্স: মওলানা বদিউল আলম সাহেব লিখিত “ইমাম মাহদী ও কিয়ামতের নিদর্শন” শীর্ষক পুস্তিকা; প্রকাশক: হাফেয মওলানা মঈনুল ইসলাম, ইসলামিক ফাউন্ডেশন বাংলাদেশ, জুন, ১৯৮০ খ্রীষ্টাব্দ]\n\n"
    },
    {
        "1": "আরজ",
        "2": "ইমাম মাহদী (আলাইহিস্ সালাম)-এর আলামত শীর্ষক বইটি সবার পড়া উচিত। কিন্তু এটা এখন বাজারে নেই। ১৯৮০ সালের প্রকাশনা। ই.ফা.বা. পুনঃপ্রকাশ করেছেন কি-না জানি না। পিডিএফ আপলোড করবো ভাবছি। আমাদের নবী করীম (সাল্লাল্লাহু আলাইহি ওয়া সাল্লাম) শেষ জমানায় উম্মতের এসব দুর্যোগ সম্পর্কে আগেভাগে জানিয়েছিলেন। তবু আমাদের কাজ আমরা সাধ্যমতো করে চলেছি, ফল যাই হোক না কেন। শেষ কথা হলো, প্রতিটি ঐশীদানকৃত যুগান্তকারী ঘটনার পেছনে সাইয়্যেদ বা ইমামের এজাযত-খেলাফত সক্রিয় রয়েছে। যেমন - মে’রাজ রাতে আল্লাহর সাথে সাক্ষাতের আগে সাইয়্যেদুল মুরসালীন তথা আম্বিয়া-পয়গাম্বরবৃন্দের (আলাইহিমুস সালাম) ইমাম আমাদের প্রিয়নবী (সাল্লাল্লাহু আলাইহি ওয়া সাল্লাম) বাইতুল মুকাদ্দসে অনুষ্ঠিত তাঁদের সবার আদায়কৃত নামাযের জামাতে ইমামতি করেছিলেন। এতেই আল্লাহর দরবারে আম্বিয়াকুলের (আলাইহিমুস্ সালাম) কবূলীয়ত সীলমোহরকৃত! ইমাম ছাড়া মুকতাদী শূন্য নয় তো কী! একইভাবে, হযরতে খাজায়ে আজমেরী (রহমতুল্লাহি আলাইহি) সুলতান মুহাম্মদ শাহ গৌরীকে ভারত জয়ের দিকে স্বপ্নে না ডাকলে ১০০টা তরাইনের যুদ্ধও তাঁকে ভারত জয় এনে দিতো না! এর আগের বছরের মতোই পরাজয়ের কালিমা ললাটে লিখা হতো! এক্ষণে ইমাম মাহদী (আলাইহিস্ সালাম)-এর আগমনের প্রতীক্ষায় আমরা! আল্লাহ কবুল করুন, আমীন।\n\n**সমাপ্ত**"
    }
]