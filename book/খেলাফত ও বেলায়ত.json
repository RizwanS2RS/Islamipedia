[
    {
        "1": "খেলাফত ও বেলায়ত",
        "2": "খেলাফত ও বেলায়ত\n-কাজী সাইফুদ্দীন হোসাইন\n\nআল্লাহতায়ালা তাঁর পবিত্র গ্রন্থে ঘোষণা করেন:\n\nوَإِذْ قَالَ رَبُّكَ لِلْمَلَٰئِكَةِ إِنِّي جَاعِلٌ فِي ٱلأَرْضِ خَلِيفَةً قَالُواْ أَتَجْعَلُ فِيهَا مَن يُفْسِدُ فِيهَا وَيَسْفِكُ ٱلدِّمَآءَ وَنَحْنُ نُسَبِّحُ بِحَمْدِكَ وَنُقَدِّسُ لَكَ قَالَ إِنِّيۤ أَعْلَمُ مَا لاَ تَعْلَمُونَ.\n\nঅর্থ: এবং স্মরণ করুন (হে রাসূল), যখন আপনার রব ফেরেশতাদেরকে বল্লেন, ‘আমি পৃথিবীতে আপন খলীফা/প্রতিনিধি সৃষ্টিকারী।’ (তারা) বল্লো, ‘আপনি কি এমন কোনো সৃষ্টিকে খলীফা/প্রতিনিধি করবেন, যে তাতে ফ্যাসাদ ছড়াবে ও রক্তপাত ঘটাবে? আর আমরা আপনার প্রশংসাপূর্বক আপনার তাসবীহ (স্তুতিগান) করি এবং আপনার পবিত্রতা ঘোষণা করি।’ তিনি বল্লেন, ‘আমার জানা আছে যা তোমরা জানো না।’ [আল-ক্বুর’আন, ২:৩০; নূরুল ইরফান]\n\nওপরের আয়াতে উল্লেখিত খলীফা প্রেরণের প্রক্রিয়াটি আরম্ভ হয় পয়গাম্বর আদম (আলাইহিস্ সালাম) দ্বারা এবং এর চূড়ান্ত পরিসমাপ্তি ঘটে আমাদের প্রিয়নবী (সাল্লাল্লাহু আলাইহি ওয়া সাল্লাম)-কে দিয়ে। কেননা তিনি একটি হাদীসে ঘোষণা করেন:\n\nوَأَنَا خَاتَمُ النَّبِيين لَا نَبِيَّ بِعْدِي.\n\nঅর্থ: এবং নিশ্চয় আমিই সর্বশেষ পয়গাম্বর, আমার পরে কোনো নবী আসবেন না। [আবূ দাউদ ৪২৫২, তিরমিযী ২২০২, ইবনে মাজাহ ৩৯৫২, মুসনাদে আহমদ ১৬৯৫৬, আল-বুখারী ৭১, মুসলিম ১৭৬ - (১৯২৪), ইবনে হিব্বান ৬৮৩৬, নাসাঈ ৮৭১২]\n\nএই নুবূয়্যতের ক্রমধারা সুসম্পন্ন হওয়ার পরে বেলায়াত (ওলীত্ব)-এর ক্রমধারা আরম্ভ হয়েছে এবং জারি রয়েছে; আর তা জারি থাকবে ক্বিয়ামত পর্যন্ত। তবে তা খুলাফায়ে রাশেদীন তথা সঠিক পথপ্রাপ্ত চার খলীফা (رضي الله عنه)-কে দিয়েই সূচিত হয়। যেমন, প্রিয়নবী (সাল্লাল্লাহু আলাইহি ওয়া সাল্লাম) ঘোষণা করেন:\n\nفَعَلَيْكُمْ بِسُنَّتِي وَسُنَّةِ الْخُلَفَاءِ الرَّاشِدِينَ الْمَهْدِيينَ.\n\nঅর্থ: অতঃপর তোমাদের প্রতি বিধেয়/পরিপালনীয় হলো আমার সুন্নাত (রীতি/পদ্ধতি) ও হেদায়াতের পথপ্রাপ্ত খলীফাবৃন্দের সুন্নাত। [আবূ দাউদ ৪৬০৭; তিরমিযী ২৬৬; ইমাম নববী (رحمة الله)’এর চল্লিশ হাদীস পুস্তকে ২৮ নং হাদীস; হাদীসের মান - হাসান সহীহ]\n\nএখানে লক্ষণীয় যে, হেদায়াতের পথপ্রাপ্ত খলীফাবৃন্দ শব্দটি বহুবচনে ব্যবহৃত হয়েছে। এটা তাঁদের মধ্যে কোনো বিশেষ একজনকে উদ্দেশ্য করেনি। আর সুন্নাত শব্দটি ফিক্বহী অর্থে তাঁদের নিজ নিজ মাযহাবকে ও তাসাউফের অর্থে নিজ নিজ তরীক্বতকে বুঝিয়েছে।\n\nবিশিষ্ট ইসলামী আলেম শাহ ওলীউল্লাহ মুহাদ্দীসে দেহেলভী (رحمة الله) নিজের লেখা ‘ইযালা’তুল খাফা’ পুস্তকে লেখেন:\n\n“রাসূলুল্লাহ (সাল্লাল্লাহু আলাইহি ওয়া সাল্লাম)-এর হেদায়াত দানের কাজটি ছিলো তিনটি অংশে বিভক্ত। প্রথমটি আল্লাহর আদেশ-নিষেধ ক্ষমতা প্রয়োগ করে বলবৎ করার দায়িত্ব। এর নাম ‘সালতানাত।’ দ্বিতীয় দায়িত্ব ছিলো আল্লাহর আদেশ-নিষেধ মুসলমানদের মাঝে শিক্ষাদান (ফিক্বাহ)। তৃতীয় কাজটি যার নাম ‘ইহসান,’ তা ছিলো অন্তরসমূহকে পরিশুদ্ধ করার দায়িত্ব। খুলাফায়ে রাশেদীন এই তিনটি দায়িত্ব (সুচারুরূপে) পালন করেন। (রাজ্য শাসনে) তাঁদের উত্তরসূরীবৃন্দ শুধু সালতানাতের দায়িত্বই পালন করতে সক্ষম হন। শরীয়তের (ফিক্বাহ) শিক্ষাদানের দায়িত্ব মাযহাবের ইমামবৃন্দের কাঁধে ন্যস্ত হয় এবং ‘ইহসানের’ দায়িত্বভার অর্পিত হয় তাসাউফ/তরীক্বতের মহান মাশায়েখ-মণ্ডলীর প্রতি।” [ইযালা’তুল খাফা আন্ খিলাফাতিল খুলাফা, ৩৪২ পৃষ্ঠা; এ উদ্ধৃতিটি আল্লামা হুসাইন হিলমী তুর্কী (رحمة الله)-এর ‘ইসলামে ধর্ম সংস্কারক’ বইটি থেকে নেয়া; মূল আরবী বই পাওয়া গেলে ইবারত পেশ করা হবে, ইন-শা-আল্লাহ!]\n\nশাহ ওলীউল্লাহ সাহেবের আলোচনার আলোকে আমরা জানতে পারি যে, চার খলীফা (رضي الله عنه)-এর খেলাফত ছিলো রাজ্য শাসন, শরঈ জ্ঞান শিক্ষাদান ও বেলায়াত তথা তাসাউফ-তরীক্বতের দীক্ষাদানের সমষ্টি। এর সূচনা হয় হযরতে সিদ্দীক্বে আকবর সৈয়্যদুনা আবূ বকর (রাদ্বিয়াল্লাহু আনহু)’এর খেলাফত দ্বারা। সে সময় সমস্ত আহলে বাইত (رضي الله عنه) ও আসহাব (رضي الله عنه) তাঁর খেলাফত তথা বেলায়াতের আনুগত্য স্বীকার করেন। এরপর হযরতে ফারূক্বে আজম সৈয়্যদুনা উমর (রাদ্বিয়াল্লাহু আনহু)-এর খেলাফতের প্রতি সবাই আনুগত্য স্বীকার করেন। অতঃপর হযরতে যিন্নূরাইন সৈয়্যদুনা উসমান ইবনে আফফান (রাদ্বিয়াল্লাহু আনহু)-এর খেলাফত এবং সবশেষে হযরতে সৈয়্যদুনা মওলা আলী (কার্রামাল্লাহু ওয়াজহাহু)-এর খেলাফত সবার প্রতি জারি হয়। এ সকল খলীফা (رضي الله عنه) তাঁদের নিজ নিজ সময়কালে রূহানী ফয়েয বিচ্ছুরণ করে সবার অন্তরকে পরিশুদ্ধ ও আলোকিত করেন।\n\nখলীফা (رضي الله عنه)-বৃন্দের ফয়েযপ্রাপ্ত হয়ে অন্যান্য সাহাবা (رضي الله عنه)-ও আপন আপন মাযহাব ও তরীক্বত প্রচার-প্রসারের কাজে আত্মনিয়োজিত হন। কিন্তু সময়ের পরিক্রমণে তাঁদের ফিক্বাহ’র মাযহাব ও তাসাউফ-তরীক্বত বিস্মৃত হয়। হয়তো কারো কারো তরীক্বত পৃথিবীর আনাচে-কানাচে কোথাও না কোথাও আজো জারি আছে, তবে হযরতে ইমামে আলী (কার্রামাল্লাহু ওয়াজহাহু)-এর সূত্রে অধিকাংশ তরীক্বতের সিলসিলা বর্তমান জগতে জারি হয়েছে। খলীফা আবূ বকর (রাদ্বিয়াল্লাহু আনহু)-এর সূত্রেও কিছু সিলসিলা এখনো আছে, আরো আছে হযরতে ওয়াইস ক্বরণী (রহমতুল্লাহ আলাইহি)’এর সূত্রে তরীক্বতের সিলসিলা। শেষ কথা হলো, সমস্ত সিলসিলা সম্পর্কে আমরা নিশ্চিত জানি না। অতএব, এ ব্যাপারে আন্তর্জাতিক পর্যায়ে প্রচুর গবেষণার অবকাশ রয়েছে।\n"
    },
    {
        "1": "*ইসলামী খলীফা (رضي الله عنه)-বৃন্দের সবাই কি বাতেনী পূর্ণতাপ্রাপ্ত নন?*",
        "2": "এদেশের সুন্নী সংখ্যাগরিষ্ঠ মুসলমানদের মধ্যে কিছু ভুল ধারণা বদ্ধমূল। নিশ্চয় এটা বহু বছরের শিয়া অপচেষ্টার ফসল এ মর্মে যে তারা নিজেদের বইপত্রে, বিশেষ করে তাসাউফ-তরীক্বতবিষয়ক বইপত্রে চার খলীফার মধ্যে প্রথম তিনজনকে স্রেফ রাজ্য-শাসক হিসেবে উপস্থাপন করেছে; এ যেনো তাঁরা আধ্যাত্মিকতার কোনো দীক্ষাই প্রিয়নবী (সাল্লাল্লাহু আলাইহি ওয়া সাল্লাম) হতে পাননি। এর চেয়ে বেশি অসত্য আর কোনো কিছু হতে পারে না! কেননা রাসূলুল্লাহ (সাল্লাল্লাহু আলাইহি ওয়া সাল্লাম) ঘোষণা করেছেন:\n\n\nفَعَلَيْكُمْ بِسُنَّتِي وَسُنَّةِ الْخُلَفَاءِ الرَّاشِدِينَ الْمَهْدِيينَ.\n\n\nঅর্থ: অতঃপর তোমাদের প্রতি বিধেয়/পরিপালনীয় হলো আমার সুন্নাত (রীতি/পদ্ধতি) ও হেদায়াতের পথপ্রাপ্ত খলীফাবৃন্দের সুন্নাত। [আবূ দাউদ ৪৬০৭; তিরমিযী ২৬৬; ইমাম নববী (رحمة الله)’এর চল্লিশ হাদীস পুস্তকে ২৮ নং হাদীস; হাদীসের মান - হাসান সহীহ]\n\n\nএখানে লক্ষণীয় যে, হেদায়াতের পথপ্রাপ্ত খলীফাবৃন্দ শব্দটি বহুবচনে ব্যবহৃত হয়েছে। এটা তাঁদের মধ্যে কোনো বিশেষ একজনকে উদ্দেশ্য করেনি। আর সুন্নাত শব্দটি ফিক্বহী অর্থে তাঁদের নিজ নিজ মাযহাবকে ও তাসাউফের অর্থে নিজ নিজ তরীক্বতকে বুঝিয়েছে। আরো লক্ষণীয় যে, খলীফা (رضي الله عنه)-বৃন্দ হলেন - الرَّاشِدِينَ الْمَهْدِيينَ - হেদায়াতের পথপ্রাপ্ত। আমাদের প্রশ্ন: ইসলামের যাহেরী/প্রকাশ্য বিধিবিধানগত শিক্ষা ও বাতেনী/আধ্যাত্মিক জ্ঞানে দীক্ষা ছাড়া কি হেদায়াতের পথ বিরাজমান থাকতে পারে? তাও আবার পুরো মুসলিম জনগোষ্ঠীকে তা দ্বারা নেতৃত্ব দেয়ার বেলায়? আফসোস, এসব ব্যাপারে আজকের মুসলমান সমাজ প্রায় বে-খবর। দুনিয়া অন্বেষণের সময় সমস্ত গবেষণা করা গেলেও আখেরাতের প্রশ্নে চরম অজ্ঞতাই এখন সার!\n\n\nসবার জ্ঞাতার্থে আমরা খলীফা (রাদ্বিয়াল্লাহু আনহুম)-বৃন্দের কিছু কারামতের বর্ণনা এখানে সংক্ষিপ্তভাবে উল্লেখ করবো। এগুলো বিভিন্ন ইসলামী বইপত্রে লিপিবদ্ধ আছে:\n\n\n১/ - খলীফা হযরত আবূ বকর (রাদ্বিয়াল্লাহু আনহু) বেসাল হওয়ার আগে অসীয়ত/উইল করেন যে হযরত আয়েশাহ (রাদ্বিয়াল্লাহু আনহা) তাঁর সন্তানদেরকে লালন-পালন করবেন। তিনি তাঁকে বলেন, “আমার পুত্র ও দুই কন্যাকে তোমার কাছে রেখে গেলাম।” অথচ তখন কন্যাদের মধ্যে কেবল হযরত আসমা (রাদ্বিয়াল্লাহু আনহা)-ই রয়েছেন। মা আয়েশাহ (রাদ্বিয়াল্লাহু আনহা) খলীফা (رضي الله عنه)-কে জিজ্ঞেস করেন, “আমার শুধু একজন বোন, অপরজন কে?” খলীফা (رضي الله عنه) উত্তর দেন, ”আমার স্ত্রী অন্তঃসত্ত্বা। মনে হয় বাচ্চাটি মেয়ে হবে।” ঠিকই তাঁর বেসালপ্রাপ্তির পরে এক কন্যা সন্তান জন্মগ্রহণ করেন। [শওয়াহিদুন্ নুবূওয়া গ্রন্থ]\n\n\n২/ - মুসলমান সেনাবাহিনি হযরত সারিয়া (রাদ্বিয়াল্লাহু আনহু)’এর অধিনায়কত্বে পারসিকদের মুখোমুখি হন খলীফা উমর ফারূক্ব (রাদ্বিয়াল্লাহু আনহু)-এর খেলাফত আমলে। পারসিক বাহিনি ছিলো বিশাল। তাদের সাথে মুসলমানবৃন্দ এঁটে উঠছিলেন না। ঠিক সেই সময় খলীফা (رضي الله عنه) মদীনায় মসজিদে নববীর মিম্বরে উঠে জুমুআ’র খুতবা পাঠ করছিলেন। কাশফ/দিব্যদৃষ্টিতে মুসলমান বাহিনির নাজুক অবস্থা দেখতে পেয়ে তিনি উচ্চস্বরে বলেন, “হে সারিয়া! (পেছনের) পাহাড়! পাহাড়টি দখল করো!” উপস্থিত জামা’আত খুতবার মাঝখানে এ কথাটির মর্ম বুঝতে না পারলেও হযরত সারিয়া (রাদ্বিয়াল্লাহু আনহু) ও তাঁর সেনাদল ঠিকই শুনতে পান। তাঁরা পেছনের পাহাড়টি দখল করার পরে শত্রুর দুর্বল স্থানগুলো ওপর থেকে দেখে তাতে আঘাত হানেন। ফলশ্রুতিতে বিশাল পারসিক বাহিনি যুদ্ধে পরাজয় বরণ করে।\n\n\n৩/ - খলীফা উসমান (রাদ্বিয়াল্লাহু আনহু) যেদিন সকালে শহীদ হন, তার আগের রাতে প্রিয়নবী (সাল্লাল্লাহু আলাইহি ওয়া সাল্লাম)-কে স্বপ্নে দেখেন, যিনি তাঁকে বলেন, “হে উসমান! (আজ) রোযা রাখো যাতে সন্ধ্যায় তুমি আমাদের সাথে ইফতার করতে পারো।” সেই দিনটিতে তিনি মোনাফিক্বদের দ্বারা শহীদ হন। রাসূল (সাল্লাল্লাহু আলাইহি ওয়া সাল্লাম)’এর সাথে তাঁর আধ্যাত্মিক যোগাযোগ না থাকলে এটা হতো না।\n\n\n৪/ - খলীফা আলী (কার্রামাল্লাহু ওয়াজহাহু) বেসালপ্রাপ্তির সময় পুত্র ইমাম হুসাইন (রাদ্বিয়াল্লাহু আনহু)-কে ডেকে বলেন, “আমার খাটিয়াকে আরনাঈন নামের একটি জায়গায় নিয়ে যাবে। সেখানে তুমি একটা সাদা ঝকঝকে পাথর দেখবে। সেখানেই আমাকে দাফন করবে।” তাঁর অসীয়ত অনুযায়ী তাঁরা সেখানে যেয়ে ঠিকই ঝকঝকে সাদা পাথর দেখতে পান এবং তাঁকে দাফন করেন।\n\n"
    },
    {
        "1": "শেষ কথা",
        "2": "ইসলাম হলো আদবশীলতার ধর্ম। বেয়াদবের জন্য খোদা নেই। আমাদের এমন কোনো কথা বলা উচিত নয়, যা দ্বারা বুযূর্গানে দ্বীনের মান-মর্যাদা খাটো হয়। হাকীকত না জেনে খলীফা (رضي الله عنه)-মণ্ডলীর কাউকে অন্যান্যদের চেয়ে বড় করে প্রদর্শন করার চেষ্টা আল্লাহ ও তাঁর রাসূল (সাল্লাল্লাহু আলাইহি ওয়া সাল্লাম)’এর দরবারে প্রত্যাখ্যাত হবে। সুন্নী জামা’আতের আক্বীদা-বিশ্বাস হলো আম্বিয়া (আলাইহিমুস্ সালাম)-এর পরে আহলে বাইত (رضي الله عنه) ও সাহাবায়ে কেরাম (رضي الله عنه) উম্মতের মাঝে সেরা, আর চার খলীফা (رضي الله عنه) সেই সেরাদের সেরা! অতএব, তাঁদের চারজনের ব্যাপারে কথা বলার সময় আমাদের সতর্ক হতে হবে।\n\n\n*সমাপ্ত*"
    }
]